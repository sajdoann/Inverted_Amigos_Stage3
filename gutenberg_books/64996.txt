AD ASTRA

Yömaalarin unelma seitsemässä kuvaelmassa

Kirj.

LARIN KYÖSTI





Helsingissä,
Kustannusosakeyhtiö Osmo,
1906.




HENKILÖT:

Taituri.
Harmaapukuinen nainen.
Kasvattisisar.
Muukalainen, "tumma tohtori".
Ensimmäinen sairas.
Toinen sairas, houraaja.
"Yölepakko", nainen.
Paljasjalkamunkki.
Teatterin ovenvartija kolmannesta kuvaelmasta.
Teatterin ovenvartija viidennestä kuvaelmasta.
Sairashuoneen ovenvartija.
Sairaanhoitajia, poliiseja, yövartioita, sairaspaarin Kantajia,
   pieniä poikia, seikkailijoita, kuoripoikia y.m.




ENSIMÄINEN KUVAELMA


"Kirojen kammio". Holvintapainen kellertävä, kivinen huone, jossa on
kahdeksan rautavuodetta, neljä vastatusten, vuoteiden yläpuolella
seinässä kirjaimet A, B, C, D, E, F, G, H; jokaisen vuoteen jalkopäässä
sinkkitaulu, jokaisen vuoteen vieressä yöpöytä. Keskellä käytävä ja
pöytä, perällä iso rautaverkko-akkuna, seinällä kipsinen Kristus
ristinpuussa, katon keski-kohdalta riippuu sähkönauha, sen päässä
vihreä ja valkoinen päärynän muotoinen lasipallo. Huoneessa on vihreä
valo.

TAITURI vuoteessa oikealla etu-alalla. Yllään pitkä, valkoinen
sairaspuku, kavahtaa pystyyn.

Missä minä olen!

ENSIMMÄINEN SAIRAS

Sairaat sanovat tätä "kirojen kammioksi". Veri ja ajatukset ovat täällä
kirottuja.

TAITURI

Veren vihoja?

ENSIMMÄINEN SAIRAS

Minä olen ajatuksenlukija, minä ajattelen vain muiden ajatuksia, nyt
ajattelen minä sinun ajatuksiasi.

TAITURI

Mies raukka, sinulla on siis loissielu.

ENSIMMÄINEN SAIRAS

Tiedätkö, kuka sieluni vei? Tyttäreni.

TAITURI

Mitenkä hän sen vei?

ENSIMMÄINEN SAIRAS

Minä ajattelin liian paljon häntä.

TAITURI

Rakastit häntä yli kaiken?

ENSIMMÄINEN SAIRAS

Mutta nyt minun sieluni kulkee kadulla.

TAITURI

Lankesi tyttäresi?

ENSIMMÄINEN SAIRAS

Ruma kuva tarttui hänen sieluunsa.

TAITURI

Kuka sen tartutti?

ENSIMMÄINEN SAIRAS

Hilpeä heittiö. Minä huomasin kaikki, sitten aloin viljellä viiniä,
join sitroonatarhani ja järkeni siksi kunnes itse olin kadulla. Lopulta
minä jouduin tänne, minulla ei ole sielua. -- Sinun sielusi puhui
unessasi. Mikä sinä olet?

TAITURI

Maalasin ennen yömaisemia ja paholaisia.

ENSIMMÄINEN SAIRAS

Ja nyt omat ajatuksesi ajavat sinua takaa...?

TAITURI

En tiedä, mikä minua vaivaa. Muistoni edessä on kuin harmaa seinä. --
Istuin katuravintolassa, manasin, maalasin, veri syöksähti päähäni
ikäänkuin ilmassa olisi ollut sähköä. -- Näin harmaapukuisen...

ENSIMMÄINEN SAIRAS

Naisen?

TAITURI

Mistä sinä...?

ENSIMMÄINEN SAIRAS

Puhuit unissasi koko yön hänestä. Tänä aamuna kävi hän täällä tumman
tohtorin seurassa.

TOINEN SAIRAS vasemmalla.

Paha jumalan äiti! Koirankuonolainen, mene pois paha! Mene
muukalainen!' Jumalani, nyt minun vuoroni on kuolla.

HOITAJA

Hiljaa!

    Lyö luudalla sairaan kasvoihin ja vyöttää kädet.

TOINEN SAIRAS

Nyt on hyvä olla, kurita, kurita, kiirastulessa on sitten helpompi
olla!

TAITURI

Tämä on kamalaa. -- Kadulla näin mustat kuomupaarit, soihdut ja miehet
kasvoilla mustat verhot, ne seisahtuivat asuntoni eteen.

ENSIMMÄINEN SAIRAS

Pelästyit omia aivokuviasi. Sairasapuyhdistys, salainen seura, se on
ollut olemassa aina kolera-ajoilta.

TAITURI

Ne etsivät ehkä minua? Salainen yhdistys?

ENSIMMÄINEN SAIRAS pelotellen.

Saatanaseura, mene tiedä. Hyvää ne ainakin ovat tekevinään. Älä
peljästy. Harmaa nainen sinua suojaa.

TAITURI

Kävikö _hän_ täällä? Silloin minun täytyy peljätä pahinta, hän ei anna
minulle koskaan anteeksi. -- Hoitaja, kynää ja mustetta, minun täytyy
kirjoittaa kasvattisiskolleni, minä tahdon pois tästä kammiosta!
Kuuletko?

HOITAJA

Ei täällä saa huutaa. Vaiti, muuten sidon kätesi, maankiertäjä, varas,
mikä lienet?

    Antaa kupissa soppaa ja viheltää samalla lyhyeen.

Syö, ettäs kuolisit, moriturus!

TAITURI

Minä en syö, anna minulle kynä, minä maksan sen kullalla. Missä on
rahani, poissa!

HOITAJA menee.

Et sinä tarvitse rahoja, kyllä niistä täällä huolehditaan.

ENSIMMÄINEN SAIRAS kuiskaa.

Kärsivällisyyttä. Vaikka sinä kirjeen kirjoittaisitkin, niin ei ole
sanottu, että hoitaja sen postiin vie, juopi postirahat.

    Kaikki sairaat huutavat.

TAITURI

Enkö minä siis koskaan pääse täältä, täytyykö minun nääntyä tähän
kurjuuteen?

ENSIMMÄINEN SAIRAS

Harmaa nainen lupasi tulla tänne.

TAITURI

Minä en tahdo nähdä häntä. Hän tuo aina turmion tullessaan. -- Mikä
minun jalkapäässäni helisee ja miksi seinässä vuoteeni kohdalla on
H kirjain!

ENSIMMÄINEN SAIRAS

Sinkkinen sairastaulu. Syntynyt... kuollut. Kuolinpäiväsi on vielä
täyttämättä. Sairaita siirretään aina toiseen vuoteeseen, kun joku
kuolee.

TAITURI

Miksi vierussairaan taulusta on paperi poissa?

ENSIMMÄINEN SAIRAS

Hän kuoli yöllä, tunnetko liiman hajun?

TAITURI

Saman hajun tunsin omassa suussani ravintolassa, minä olen kuin
kirottu.

ENSIMMÄINEN SAIRAS

Siksi sinä oletkin täällä. Minun aikanani täällä on kuollut jo
seitsemän sairasta ja neljä on viety hermohoitolaan.

PALJASJALKAMUNKKI ruskea kaapu, vyö, rukousnauha, päässä pieni musta
patalakki, kuvassa pitkä suippoparta.

Salve in nomine Domini!

SAIRAAT

Dio nero! Mene pois paholainen!

    Munkki asettaa kaksi palavaa vahakynttilää kuolleen eteen,
    lukee kirjasta, keltaisiin pitkiin pukuihin puetut hoitajat
    tulevat loilottaen ja nauraen, mättäävät kuolleen lakanoihin
    ja kantavat pois.

PALJASJALKAMUNKKI lukee sinkkitaulusta.

Tulokas! Sairas taituri! Oletko maalannut pyhän äidin kuvia?

TAITURI

En. Maksaako kirkko niistä hyvän hinnan? Minusta taide on ollut liian
kauan kirkonpalvelijana.

PALJASJALKAMUNKKI naurahtaen.

Lasket leikkiä täälläkin, sinulla on suuret sielun voimat. Täällä on
ehkä parempia aiheita. Kuoleman kuvia.

    Tarjoo suudeltavaksi ristiinnaulitun kuvaa.

Tahdotko?

TAITURI

En.

PALJASJALKAMUNKKI

Mihin sinä uskot?

TAITURI

En tiedä.

PALJASJALKAMUNKKI

Et tiedä, etkä näe! Tulen toiste, kyllä vielä tapaamme toisemme.

TAITURI

Vaeltava veli, auta minut pois täältä!

PALJASJALKAMUNKKI

Ei ole vallassani... yhdistys määrää... sinun täytyy itse
auttaa itseäsi.

    Osoittaa ristiinnaulittua.

TAITURI

Te pilkkaatte. Pilkan vuoksi on hän seinälle ripustettu ryövärien
keskelle. Korkeimman nimessä harjoitetaan täällä pimeätä pahennusta.
Mitenkä täällä äkkiä kuolee niin paljon ihmisiä? Vai ovatko ne vain
valekuolleita ja mihin ne viedään? Heräävät ehkä piinapenkillä tai
arkussaan ja pureksivat tuskissaan kyntensä rikki.

PALJASJALKAMUNKKI

Taivas lähettää toisille kärsimykset jo nuorena, kiitä siitä taivaan
isää.

TAITURI

Ovela oppi, joka kasvattaa orjia ja numeroita. Teillä taitaa olla
senlainen jumalankanslia, josta voi ostaa pääsylipun taivaaseen. Katso,
minä jaksan kärsiä ja minä kärsin.

PALJASJALKAMUNKKI

Kuka on kylvänyt katkeruuden siemenen sinun nuoreen sydämmeesi?

TAITURI

Nainen, jota kerran rakastin ja jo ensimmäisellä hetkellä paljasti
itsensä.

PALJASJALKAMUNKKI

Sydänimijä, sieluhuvittelija, nainen.

TAITURI

Sen jälkeen aloin nähdä kaikessa rumia kuvia ja ajattelin naisen sielun
ilohuoneeksi.

PALJASJALKAMUNKKI

Kirkkomme ja pyhä äiti päästää sinut ajallansa kirouksesta.

TAITURI

Ikuista en ole tuntenut muualla kuin syvän metsän hiljaisuudessa ja
salaisissa salamantapaisissa aavistuksissani. -- Minun erikoisalani on
ollut pirujen maalaaminen, joita olen hahmoitellut ympäristöni mukaan.

PALJASJALKAMUNKKl

Täällä kuulet usein sen nimen mainittavan. Täällähän siis voit paljon
maalata -- näkymättömällä kädellä näkymättömälle kankaalle.

TAITURI

En tarvitse siihen luostarin sarkaa.

PALJASJALKAMUNKKI menee.

Sinä et pelkää -- muuta kuin itseäsi. Hyvästi, tulen sinua joskus
katsomaan, kuinka sinä maalaat.

TUMMA TOHTORI nauraa kuivasti.

Tervetuloa! Toivon, että viihdytte täällä.

TAITURI

Käärmekuopassa! Oletteko te tumma tohtori, teillä on vihertävä välke
silmässä kuin käärmeellä. Missä minä olen nähnyt teidät ennen? Kadulla,
teatterin pukuhuoneessa, atelierissa, en muista.

TUMMA TOHTORI

Voi olla mahdollista. Repostelin ennen kuvanveistäjänä. Mutta minä
vaihdoin taltan lääkäriveitseen. Lämmin ihmisruumis on minusta
intressantimpi kuin kylmä marmoriluonnos.

TAITURI ivallisesti.

Tarkoitatte kai _kylmää_ ruumista.

TUMMA TOHTORI

Kyllä niinkin. Teillä on ihmeteltävän sopusoinnukas ruumis.

TAITURI ivallisesti.

Ja sielu epäkunnossa? Tahtoisitteko leikellä sitäkin?

TUMMA TOHTORI

Hellä, puhdas naisen käsi voi parantaa sielunne haavat. Täällä odottaa
teitä...

TAITURI

Harmaapukuinen... tunnetteko hänet?

TUMMA TOHTORI

Olen hänet joskus tavannut. Hurmaava laulajatar. Itseensä imevä, kuinka
sen sanoisin, lämmin, lähestyvä, olen ivalla koittanut häntä jäätää;
tulikukka, hehkuu sitä hurjemmin, hehhee.

TAITURI

Hän rakastaa rakastajansa ruoskaa. Minusta ei ollut pyöveliksi eikä
rakastajaksi.

TUMMA TOHTORI

Kutsunko...

TAITURI

Ei, ei! Hänellä ei ole puhdasta kättä. Hän saa minut vain liekkeihin,
hän puhaltaa tulen, jossa me molemmat tulemme palamaan, ymmärrättekö,
hän kiihoittaa minun kauttani teitä, se on niin hänen tapaistansa.
Harmaa villikissa, joka säkenöi pimeässä.

TUMMA TOHTORI

Olen leikellyt monen sellaisen kissan kynnet -- pimeässä. Jääkylmällä
minä kuumennan, kuumuudellaan he minut kylmentävät... Hetken hekuma,
kylläisyys, uusi rakkaus, raukeus. Päinvastainen minut hurmaa, katsokaa
minulla on peili, jossa näkee kaikki päinvastoin.

TAITURI

Minusta tuntuu kuin minä ennen aina olisin nähnyt päinvastoin.

TUMMA TOHTORI

Tällä peilillä te siis voitte nähdä oikein, Se sekoittaa muuten
käsitteet.

TAITURI

Värivaistinkin? Minä vierastan teitä, te tenhootte katseellanne. Te
veistitte enkelin kuvia, nyt minä sen tiedän.

TUMMA TOHTORI

Ja naiset olivat niihin ihastuneita. Mistä sen tiedätte?

TAITURI

Musta sielu, valevalkoisia kuvia. Päinvastainen! Minulla oli valkoinen
sydän, mutta minä olen ikäänkuin uhalla kuvaillut rumaa.

TUMMA TOHTORI

Miksi?

TAITURI

Se todisti muka syvää elämän tuntemusta, ruman rinnalla tuntui kaunis
kauniimmalta, sanoivat rikkiviisaat kaunosielut.

TUMMA TOHTORI

Siitä voi johtaa: täytyy langeta syvälle syntiin tunteakseen puhtauden
huimaavan korkeuden.

TAITURI

Mefisto!

HARMAAPUKUINEN NAINEN kädessä ruusuja.

Saanko tulla, tohtori?

TAITURI

Mene pois, minä en tahdo nähdä sinua, en nyt tässä alennuksen tilassa!
Mutta minä nousen siitä itse, älä riemuitse ennen aikojasi.

HARMAAPUKUINEN NAINEN

Toin sinulle ruusuja.

TAITURI

Minä annoin sinulle kerran ruusun, ja sinä tallasit sen jalkojesi alle.

HARMAAPUKUINEN NAINEN

Olin sinuun silloin suuttunut. Olen sen jälkeen paljon kärsinyt, meidän
täytyy antaa toisillemme paljon anteeksi.

TAITURI

Alkaaksemme uudestaan? Älä teeskentele, nuo laupeudensiskon eleet eivät
sinulle sovi. Sinä matkit kasvattisiskoani.

HARMAAPUKUINEN NAINEN

Juuri häneltä tuon sinulle terveisiä, onhan siinä kotoista lemua.

TAITURI

Ei, älä tuo tänne, laske pöydälle! Minä vihaan ruusuja. Miksi ei hän
kirjoita minulle?

HARMAAPUKUINEN NAINEN

Hän ei tiedä sinun osoitettasi.

TAITURI

Siis sinun kauttasi. Sinä teet itsesi välttämättömäksi. Kirous ja
kuolema, minä olen taas sinun vallassasi. Mene, mene, minä pyydän!

HARMAAPUKUINEN NAINEN

Niin, vallassani. Sinä tarvitset minua ja minun velvollisuuteni vanhana
ystävättärenäsi on auttaa ja hoitaa sinua.

TAITURI

Minä kiellän sen sinulta.

HARMAAPUKUINEN NAINEN

Minä olen jo sähköittänyt. Huomenna tulen sinua katsomaan. Saatatteko
minua, tohtori?

TUMMA TOHTORI

Minne suvaitsette?

HARMAAPUKUINEN NAINEN menee.

Oopperaan.

TAITURI vaipuu vuoteelle.

Medusa!

    Kuuluu torvisoittoa.

Mikä soitto se on?

ENSIMMÄINEN SAIRAS

Aina kun joku on kuollut, palkkaa yhdistys torvisoittokunnan
soittamaan, ja sairaanhoitaja nostaa kolme hopeamarkkaa.

TOINEN SAIRAS

Mene, mene, muukalainen! (rukoillen.) Santo Luca, Santo Barnaba,
Spirito santo! (taiturille.) Minä kuolen sinun tähtesi!

    Kaikki sairaat huutavat, hoitaja sitoo ne vuoteisiin.

KOLMAS SAIRAS

Cane Dio!

TAITURI

Cane Dio? Mitä? Ah! Onko minun henkeni vain kolmen hopeamarkan
arvoinen!




TOINEN KUVAELMA


Puutarha. Tumma tähtiyö, vasemmalta häämöittää taitekatto, perällä
vanha portti, joka on puoleksi auki.

ENSIMMÄINEN YÖVAHTI lyhty ja kuhmurasauva kädessä, seisoo portilla.

Täällä se yömaalari käy maalaamassa paholaisia: Vapaamuurari, rienan
riivaama, mikä lie. Ja nuori nainen on usein mukana. Tuolta taas
tulevat!

TAITURI ja kasvattisisar lyhty kädessä.

Kas niin, valaise sinä lyhdylläsi, minä asetan maalaustelineeni tähän!
Musta yö, taustana kastanjavarjossa ja kultaiset tulipisteet taivaalla.

KASVATTISISAR

Taivaan kultaisia tulikukkia.

TAITURI

Anna minulle mustaa väriä! Minä maalaan ja sinä ajattelet satujasi.

TOINEN YÖVAHTI

Mitä ne tekevät? Raatihan on kieltänyt liikkumasta yhdentoista jälkeen.
Maalaaminen taitaa vain olla tekosyy... pitäisi pistää ne jalkapuuhun
varoittavaksi esimerkiksi...

KASVATTISISAR

Ja tähdet kuuntelevat.

TAITURI

Ajatuksiamme. Ja minä kiinnitän ne kankaalle.

KASVATTISISAR

Mikä pyhä, hymisevä hiljaisuus!

TAITURI

Eikö ole ihanaa ajatellessa, että tuhannet maailmat syntyvät ja
sykkivät tänä hetkenä, ja me vierimme mukana kaikkeuden kiertokulussa
kohden ihania, uusia ratoja.

KASVATTISISAR

Ikuisuudessa.

TAITURI

Tyhjyydessä.

KASVATTISISAR

Miksi sinä huokasit?

TAITURI

Huokasinko? Ihminen on niin pieni. Elämä on niin lyhyt, mutta unettomat
yön hetket, oi, kuinka ne ovat pitkiä! Ajatus seisahtuu ja kimmahtaa
jotain mustaa vastaan, väliin se läikähtää minua vastaan niin, että
minä kouristun. Silloin täytyy minun syöksyä elämän villiin
pyörteeseen. Mutta sielläkin ihmiset ja heidän ajatuksensa kulkevat
toistensa ohi vieraina ja kylminä.

KASVATTISISAR

Niinkuin tähdet, aijoit sanoa? Ne loistavat toisillensa. Ne ovat
Ikuisen ajatuksia.

TAITURI

Ja missä kaksi yhtyy, syntyy räjähdys.

KASVATTISISAR

Ei niin, ne kulkevat yhdessä vierekkäin, viihdytellen.

TAITURI

Tulinen ajan tuska vetää ne yhteen kohti ahdistusta, itsepalaamista,
sammumista, pimeyttä. Niiden välillä on tummia juovia, ei pitäisi
koskaan mennä tummien juovien yli.

KASVATTISISAR

En ymmärrä sinua. Etkö nähnyt tänä iltana punaisia juovia, riippuvia
ruusutarhoja taivaan sinisillä silloilla?

TAITURI

Hetken heijastuksia. Nyt on kaikki kadonnut. Sinun sielusi on kuin
ikuinen ruusutarha. Katsos nyt on yö, näetkö tummia juovia, mutta sinä
et tiedä niistä mitään. Hyvä niin. Minä olen yön ystävä. Etkö sinä
pelkää?

KASVATTISISAR

Mitä minä pelkäisin?

TAITURI

Ihmisten pahoja ajatuksia.

KASVATTISISAR

En ymmärrä pelätä.

TAITURI

Minuakaan?

KASVATTISISAR

Miksi minä sinua pelkäisin?

TAITURI

Minä en ajattele aina hyviä ajatuksia.

KASVATTISISAR

Sinä kuvittelet, että sinulla on pahoja ajatuksia.

TAITURI

Elämä on niin karsassilmäinen, se vaanii aina pahaa kaikessa. Maksa
verosi, vie jyväsäkkisi myllylle ja ole tyytyväinen! Ei mitään sen
enempää. Käy koreasti pääportista kirkkoon, vie sinne viikon
viheliäisyydet ja päästä taas yöllä takaportista kaikki pienet pyyteet
sisälle. Olisipa ne edes kielletyn puun hedelmävarkaita. Mutta ne eivät
uskalla elää! Siksi minä maalaan heille heidän paholaisensa.
Kavahtakoot!

KASVATTISISAR

Minä pelkään sinun tähtesi. Miksi sinä aina maalaat maahisia,
houruttaria ja rumia peikonpäitä? Sinun "tanssivia paholaisiasi"
sanotaan epäsiveellisiksi.

ENSIMMÄINEN YÖVAHTI

Mistä he puhuvat?

TOINEN YÖVAHTI

Kutsuvat pahoja henkiä. Minä piirrän ristin portinpieleen, hys, hys!

    Nakkaa pienellä kivellä.

TAITURI

Mikä rasahti? Pensas? -- Siksikö, että ne ovat alastomia? Ajatteletko
sinäkin samoin?

KASVATTISISAR

Minä ajattelen sinusta vain hyvää, sanokoot ihmiset täällä mitä
hyvänsä, sulkekoot vaan porttinsa sinulta.

TAITURI

Minä en koputa heidän pääporttiinsa enkä hiivi takaportistakaan. Minä
kuljen omia teitäni.

ENSIMMÄINEN YÖVAHTI

Näitkö sinä tänään sen omituisen naisen kadulla?

TOINEN YÖVAHTI

Jolla oli harmaa puku? Kulki kadulla paljain päin ilman hattua, kaikki
kaupungin naiset käänsivät päätään. Ajatteles, kulkea kadulla ilman
hattua!

ENSIMMÄINEN YÖVAHTI

Se on sekin sitä yömaalarin seuraa. Toisinaan tulee tänne muita
pirunpiirtäjiä, hummaavat, panevat toimeen soihtutansseja, soittavat ja
laulavat niin, ettei kunnon porvarit saa nukkua.

KASVATTISISAR

Mutta täällä on niin rauhallista, rakennukset kuin vanhoja hiljaisia
vaareja silkkihatuissaan, ja pihoilla ja käyrillä kujilla salaperäinen
hämärä.

TAITURI

Niin todella, rakennukset elävät vanhoja muistojaan, mutta ihmiset ovat
kuolleita, ne torkkuvat syrjäsilmällä tarkastellen naapurin vaimon
hapuilevia askeleita aidan takana. -- Ne eivät uskalla mennä yhteiseen
saunaan. Katsos ne ovat sellaisia salamaalaajia.

KASVATTISISAR

Mitä tarkoitat?

TAITURI

Ne maalaavat minun tauluihini jotain lisää oman köyhän
mielikuvituksensa värivaroilla, mutta vyöttävät samalla ruumiinsa
paksuun siveellisyyden verhoon.

KASVATTISISAR

Ne tarkastelevat niin sunnuntai-arvokkaina.

TAITURI

Tarkastavat ja tirkistävät salaa liian läheltä. Minun täytyy katsella
kaukaa jos mieli maalata. Oikein minua iljettää. Mutta miksi minä puhun
näistä sinulle ja katkeroitan sinunkin mielesi? Ehkä minä uskallan
liian paljon sinun tähtesi. Sinä olet niin hento ja herkkä.

KASVATTISISAR

Minä tahdon kuunnella sinun ääntäsi, kun sinä maalaat tähtiä!

TAITURI

Mutta jollen minä näin syökse sinua perikatoon.

KASVATTISISAR

Yö on niin ihana, täynnä tuhansia tähtisatuja.

TAITURI

Ihmiset kurkistavat meidän hiljaiseen tähtiparatiisiimme.

KASVATTISISAR

Siksi etteivät itse voi nähdä...

TAITURI

Puhtaasti.

KASVATTISISAR

Mikä puhdas tuoksu tarhassa, tällaisena yönä varmaan ruusut puhkeavat
suven maassa.

TAITURI

Valkea sisko! Minä kutsun sinua nyt ja aina valkeaksi siskoksi.

KASVATTISISAR kuiskaa.

Valkea sisko.

TAITURI

Mutta minä en ole puhdas. Maailman pikarista olen juonut hienoa
mesimyrkkyä, se kiertää suonissa, en tiedä, koska se kapinaan nousee
veressäni.

KASVATTISISAR haaveillen.

Tämä yö on niin korkea ja kaunis.

TAITURI

Meidän täytyy jättää nämä yöhetket, nämä tähtirikkaat illat.

KASVATTISISAR

Minä tahtoisin, ettei aamu koskaan valkenisi.

TAITURI

Onneton toive! Kuules kuinka viiri vinkuu ikäänkuin pieni piru. Se
juoruaa jo koko maailmalle, ja kavala maailma tahraa sinun maineesi.

KASVATTISISAR

En välitä ihmisten puheista, tämä hetki on ikuisuus.

TAITURI

Ne ajavat meidät pois paratiisista. Mutta sinä et sitä kestä.

KASVATTISISAR

Minä koitan kestää. Jos ne ajaisivat sinut pois, niin minä etsisin
sinua lyhty kädessä läpi maailman.

TAITURI

Sinä olet muovailtu hienon hienoista, pehmeistä elämänsoluista, täytyy
olla väkevätä suolaa selkärangassa, jos mieli pystyssä pysyä. -- Ah,
minä en voi nyt maalata.

KASVATTISISAR

Minä ikävystytän sinua.

TAITURI

So, so, silkkihiiri.

KASVATTISISAR

Minä en voi sinua innostaa, en nostaa sinua lentoon
hengenheimolaisuuden korkeille kukkuloille.

TAITURI

Synkkien syvyyksien pohjaan et minua koskaan saa.

KASVATTISISAR

Minä liihottelen siltä väliltä. Kerran sinä kuitenkin sanoit: jollette
tule kuin lapset, ette pääse taiteen valtakuntaan.

TAITURI

Niin silloin... Sinä olet onnellisempi sen ulkopuolella.

KASVATTISISAR

Mutta _hän?_ Hän on sinun hengettäresi. -- Kuule, minä näin hänet
eilen.

TAITURI

Käveli kadulla avopäin ratsupiiska kädessä kummallinen harmaa puku
yllään. Niinkö?

KASVATTISISAR

Minä ihan vapisin, sillä minä pelkäsin...

TAITURI

Niin, hän on niin häikäilemätön ja huimaava. Veriruskea soihtu,
valaisee elämän helvetit ja taivaat. Ja sinä olet sellainen pieni
kotilyhty.

KASVATTISISAR liikutettuna.

Et sinä enään tule tähtiä katsomaan. Hän tulee tänne.

TAITURI voittaen itsensä.

Silkkihiiri! Minä muuraan kiinni portin. Hahhaa, olenhan minä muka
vapaamuurari. Ja asetan kaikki paholaiseni vahtiin.

KASVATTISISAR

Kun hän on mennyt, muuraudut sinä huoneeseesi. Sitte matkustat sinä
pois ja täällä tuntuu niin yksinäiseltä.

TAITURI

Mikä melu portilla? Kuulin ihan kuin kivi olisi ohitseni suhahtanut.
Tähdet ylhäällä, alhaalla kivet lentävät.

ENSIMMÄINEN YÖVAHTI kolkuttaa porttiin.

Kuka kunnoton vielä yösellä liikkuu, kunnialliset ihmiset jo nukkuvat!

TOINEN YÖVAHTI

Kiinni pahan manaaja! Yönaikkonen!

TAITURI

Hyvä, ettei sattunut sinuun. Tuntui kuin kivi olisi itkenyt ilmassa.

KASVATTISISAR

Ne tulevat, ne tahtovat tehdä sinulle pahaa, pakene!

TAITURI

Rauhoitu! Kuinka sinun pieni sydämmesi sykkii kuin pienen kyyhkysen,
nojaudu rintaani vasten, minä suojelen, kas noin, onko nyt hyvä olla.

KASVATTISISAR

Ah, kuinka tähdet nyt ovat kauniita, ne häilyvät kultakehässä ihan
pääni päällä. Nyt lensi, lensi kauvas äärettömyyteen, lentää eikä
koskaan pääse päämääräänsä.

TAITURI

Entää ja etsii.

    Portille ilmestyy harmaapukuinen nainen.

KASVATTISISAR kirkaisee.

Hän, hän! Katso, hän seisoo tuolla!

TAITURI

Kuka?

KASVATTISISAR

Harmaapukuinen.

HARMAAPUKUINEN NAINEN

Sinä kirjoitit minulle: tule, näe ja voita! Tässä minä olen!

    Kasvattisisar vaipuu maahan, yövahdit nauravat portilla.




KOLMAS KUVAELMA


Teatterin pukuhuone, perällä ovi, josta näkyy osa näyttämöä.

TAITURI

Neiti ei ole vielä täällä?

OVENVARTIJA leveä hopeoitu vyö rinnalla.

Näyttämöllä. Siellä on kenraaliharjoitus. Täällä kävi se shaaliin
puettu nainen, mutta minä sanoin, että te viimeistelette
näyttämötaustan seinämää.

    Näyttämöltä kuuluu laulua ja kätten taputuksia.

TAITURI

Hyvä. Tuolla tuo taas kävelee näyttämön sivulla.

OVENVARTIJA

Muukalainen kuvanveistäjä, hän on nykyään usein neidin seurassa. Muuten
täällä käy niin paljon herroja, vapaaherroja, kirjailijoita,
arvostelijoita. Ensimmäisestä rakastajasta parturipoikaan saakka,
kaikki ovat häneen hullaantuneita.

HARMAAPUKUINEN NAINEN seurassaan Muukalainen.

Siis huomenna näytännön jälkeen!

    Ovenvartija poistuu kumartaen.

MUUKALAINEN

Oo, kuinka te olette kiehtova ja hurmaava! olette ihan erään
laulajattaren näköinen.

HARMAAPUKUINEN NAINEN

Rakastajattarenne? Teillä on niitä varmaan ollut paljon, minä näen sen
teidän pistävän lumoavasta katseestanne. Päättikö hän päivänsä?

MUUKALAINEN

Hän kadotti äänensä. Miksi hämmennytte? Hän ei heti voinut unohtaa
taidettansa.

HARMAAPUKUINEN NAINEN

Ja sitä te ette voineet antaa hänelle anteeksi?

MUUKALAINEN

Kohotitte hiukan elämäni esirippua. Tahdotteko nähdä enemmän? Kaikkeani
en minä kenellekään näytä, täytyy säästää jotain itselleenkin, kun ei
muilta saa mitään.

HARMAAPUKUINEN NAINEN

Minä tunnen, että te voisitte kasvattaa, teissä on jotakin... Teillä on
niin kylmän tutkiva katse ikäänkuin olisitte poroksi polttaneet kaikki
sillat takananne.

MUUKALAINEN

Unelmien sillat. Voittaakseni kylmän todellisuuden. Teissä on jotain
minusta. Jäätynyt viileys, kuinka sen selittäisin, kohmettunut tunteen
laava.

HARMAAPUKUINEN NAINEN

Olen nähnyt vain kumartavia narreja. Minä luulen, että te voitte nostaa
naisen kiihkojen korkeuteen... repiä ja rakentaa hänet uudestaan.
Tietääkääs, minun tekisi mieli -- lyödä teitä.

    Kohottaa viuhkaansa.

Leikkiä, ymmärrättehän. Miten kävi laulajattarenne, unohtiko hän
taiteensa?

TAITURI

Ja itsensä --?

HARMAAPUKUINEN NAINEN

Sinä...

    Esittää.

Ystäväni, auttajani...

MUUKALAINEN

Hän kadotti lauluäänensä.

    Taiturille.

Ihanteellinen, onnellinen mies...

    Harmaapukuiselle naiselle.

Laakerienne kantaja.

TAITURI nauraa hermostuneesti.

Te tietysti kuristitte häntä kaulasta.

MUUKALAINEN

Mikä päähänpisto! Olette varmaankin lukenut yöllä kummitusjuttuja.
Sulkeudun suosioonne.

    Menee.

HARMAAPUKUINEN NAINEN

Kuinka sinä sillä tavalla saatoit sanoa?

TAITURI nauraa.

Hassunkurinen ajatus. Pälkähti päähäni, en voinut olla sitä sanomatta,
hahhaa.

HARMAAPUKUINEN NAINEN

Sinä loukkasit häntä. Näitkö, miten hän puristi huulensa yhteen ja
kalpeni? Hän on vaarallinen mies Hän voi vielä pistää...

TAITURI

Ja sen sanot sinä, joka voit pistää -- kuin käärme. Mutta ihana sinä
olet. Ah, rakkaani, tässä minä tahdon olla, elävä lähde sinä olet,
elämä itse, vedä minut luoksesi kuin väkevä virta!

HARMAAPUKUINEN NAINEN

Minä pelastin sinut elämälle, minä vein sinut pienien pyyteiden
sopesta, joka ei voinut hedelmöittää sieluasi.

TAITURI

Minä olin kuin unissakävijä, minä heräsin sinun käsiesi sähköittävään
sivelyyn. Ja minä lähdin kanssasi elämän iloiseen karkeloon, kohosin
päätäni korkeammalle, uskoin taas itseeni ja sinuun!

HARMAAPUKUINEN NAINEN

Unohdit pienen lemmentarinasi, enkelipalveluksesi.

TAITURI

Niin, hän, hänen elämänsä minä tallasin kuin hennon taimen, hän
antautui minulle kokonaan, sinä annat palan palalta.

HARMAAPUKUINEN NAINEN

Kullakin ihmisellä on jotain, jota ei voi antaa pois.

TAITURI

Sen sinä olet oppinut muukalaiselta, eikä hän ole ainoa, kerran
kuitenkin minä olin ainoa.

HARMAAPUKUINEN NAINEN

Monen kautta yhdelle.

TAITURI

Viimeiselle. Sanoisit, yhden kautta monelle.

HARMAAPUKUINEN NAINEN

Sinä olet lemmenkade, minä tahdon olla vapaa, niinhän sovimme.

TAITURI

Niin, mutta älä kiihoita minua, sinä olet nainen...!

HARMAAPUKUINEN NAINEN

Siten tiedän minä rakkautesi kasvavan.

TAITURI

Kasvaa yli laitojen, puhkaisee patonsa. Ah, rakkaani, tahdotko,
uskallatko antaa kaikkesi, ymmärrätkö, me yhdessä valloitamme tähän
pieneen maailmaan uuden maailman.

HARMAAPUKUINEN NAINEN

Tulta ja terästä, sitä minä odotin sinulta. -- Mutta jollei ole hyvä
meille molemmille, että minä annan kaikkeni, sinä peljästyisit,
pelkäsit jo lapsena pimeää.

TAITURI

Mutta sitte minä piirsin peikkoni paperille ja nauroin niille.

HARMAAPUKUINEN NAINEN

Niin, elämän sydänpäivän paisteessa. Mutta kun tulee elämän yö, kammo
ja kadotuksen pelko, ja me tuijotamme harmaaseen tyhjyyteen. Ei, minä
en tahdo rikkoa ajatustasi minusta.

TAITURI

Sinä et usko itseäsi minulle, sinä puhut tänään niin vieraalla äänellä,
siinä on jotain tuon muukalaisen salaperäisestä äänensoinnusta. Sinä
peität minulta jotakin.

HARMAAPUKUINEN NAINEN

Minä etsin aina uusia sointuja.

TAITURI

Jotka hedelmöittävät sieluasi? Hahhaa! Sinä olet aina ollut varovainen
ruumiisi suhteen.

HARMAAPUKUINEN NAINEN

Maailman tähden? Minä en pelkää maailmaa.

TAITURI

Ei, vaan itsesi tähden. Minä luulen, että sinä kuulut niiden naisten
joukkoon, jotka eivät tahdo tulla äidiksi. Se estäisi sinun niin
kutsuttua vapauttasi.

HARMAAPUKUINEN NAINEN

Niin, siinä on jotain rumaa ja koomillista. Madonna, lapsi ja
kumartavat, tuhmat paimenet!

TAITURI

Mutta hän antoi minulle kaikki, ja minä hylkäsin hänet siksi, etten
löytänyt enään enempää. Lapsi ja äiti samalla kertaa. Hän uhrasi
itsensä, ja minä uhrasin hänet sinun tähtesi. Sinun täytyy täyttää
aukko.

HARMAAPUKUINEN NAINEN

Omantunnontuskia? Raukka! Minä en kadu koskaan mitään.

TAITURI

Niin, raukka, kumartava narri! Minä olen vain sinun riemuvaunujesi
vetäjä, mutta minun taiteeni kulkee kerjäläisenä jälessä.

HARMAAPUKUINEN NAINEN

Kovin runollisia vertauksia!

TAITURI

Joku on sanonut, että naiset kiihoittavat meitä mestaritöihin, mutta
estävät meitä niitä valmistamasta loppuun. -- Huomenna on sinun iltasi,
tuli-iltasi.

HARMAAPUKUINEN NAINEN

Niin, huomenilta on minun tähti-iltani. Minä näen hämärästä tuhannen
tuikkivaa silmää, lohikäärmeyleisön. Minä laulan sen omaan valtaani,
kuuletko, minä nousen sen niskalle ja lyön sitä piiskallani.

TAITURI

Ja sen jälkeen? Matelee se kintereilläsi. Ja muukalainen? Minä kuulin
kaikki, sinä olet päättänyt kohdata hänet näytännön jälkeen.

HARMAAPUKUINEN NAINEN

Niin, minä olen päättänyt kukistaa hänen varmuutensa.

TAITURI

Sinä leikit vaarallista peliä. Sinä petät minut. Ah, jollen minä
koskaan olisi nähnyt sinua! Sinulla on aavistamattomia mahdollisuuksia
hyvään ja...

HARMAAPUKUINEN NAINEN

Pahaan? Minä tiesin sen sanan olevan huulillasi.

TAITURI

Niin, sinä menet hänen luoksensa. Sitäkö varten sinä pelastit minut
elämälle? Onko tämä elämää! Ja sinä! Minä luulen, että sinä vihaat
elämää. Miksi sinä heität minut toiveista epävarmuuteen, huumeesta
epätoivoon, kiihoitat ja väsytät, viet yhä syvemmälle, ja minun täytyy
seurata sinua, sinun oikkujasi, veristä vallattomuuttasi, nähdä, miten
sinä keimailet, näyttelet, hymyilet ja taas hylkäät? Minä en jaksa
enempää. Sinä olet naaras! Naaras, jonka ympärillä kiima kiertelee.

HARMAAPUKUINEN NAINEN

Sinussa on tempperamenttia. Jatka, jatka!

TAITURI

Jos sinä olisit elänyt vanhan Kreikan aikaan, niin sinä olisit ollut
hieno huvitanssijatar, jonka mieliksi kaikki Alciibiadeet olisivat
leikanneet koiriltaan hännät poikki ja kaataneet kaikki jumalien kuvat
kumoon.

HARMAAPUKUINEN NAINEN

Puheistasi huomaa, ettet viime aikoina ole itseltäsi mitään kieltänyt.
Kasvattisiskosi odottaa sinua.

TAITURI

Hänessä on vieläkin neitseellinen tuoksu. Mutta sinulla on hetairan
sielu, ero on siinä, että sinä tyydyt miesten _sieluihin_.

HARMAAPUKUINEN NAINEN tempaa ruusun ja polkee sen jalkojensa alle.

Sinä uskallat sen sanoa, sinä! Nyt sinä saat tyytyä ensimmäiseen, joka
kadulla vastaasi tulee. Minä menen nyt.

    Menee kiivaasti.

TAITURI

Hänen luoksensa? Ah, rakas, älä mene, minä rukoilen polvillani, tule
takaisin!

    Poimii ruusun maasta.

Minun ruusuni? Mitä minä tein!

    Rientää ulos.

OVENVARTIJA sitten kasvattisisar.

Ketä te lyhdyllä etsitte?

KASVATTISISAR

Minä valaisen tietä lyhdylläni ja odotan häntä, joka maalasi tähtiä.
Tähdet odottavat.

OVENVARTIJA

Kyllä tähdillä on aikaa.

KASVATTISISAR

Mutta minä en löydä häntä. Kummallista, kun minä suljen silmäni, niin
minä en tunne häntä, sillä hänen kasvonsa muuttuvat silloin niiksi
kuviksi, joita hän maalasi maailmalle, nyt minä tahtoisin nähdä hänet,
niin että minä voisin muistella häntä sellaisena kuin hän oli eräänä
tähtiyönä.

OVENVARTIJA

Mutta teillä, vaimokulta, on kovin pieni kynttilä, se sammuu.

KASVATTISISAR

Minun täytyy rientää ja pyytää häneltä uutta, hänellä oli niin kirkas
kynttilä, mutta hän piiloitti sen vakan alle.

OVENVARTIJA

Tarkoitatteko paholaisen piirtäjää, hän läksi juuri uuden "tähtemme"
seurassa.

KASVATTISISAR

Putosiko se tähti taivaasta?

OVENVARTIJA nauraen.

Sitä en juuri usko, sillä on hiukan epäilyttävä loisto.

KASVATTISISAR

Sitten se oli vain aarnivalkea, joka eksyttää.

OVENVARTIJA

Eksyttää, se sana sattui kuin naulaan.

KASVATTISISAR menee.

Minun täytyy näyttää hänelle tietä, ettei hän eksyisi.

OVENVARTIJA

Kyllä tämä elämä on sukkela näytelmä. Kun näyttämöllä nauretaan, niin
kulissien takana itketään ja päinvastoin. Ja isä Jumala hoitaa
koneistoa. Minä menen laskemaan alas esiripun.




NELJÄS KUVAELMA


Ravintolan katuedusta, pieniä pöytiä ja tuoleja, keskellä käytävä,
vasemmalla hotellin pääty, johon on kirjoitettu "Ikuinen lamppu".
Oikealla isompi pöytä sillä iso malja ja kauha. Taituri istuu
skitsikirja kädessä, hänen ympärillänsä istuu kaksi seikkailijaa.
Äärimmäisen pöydän ääressä istuu nainen hiukset silmillä. Ravintolan
ovella perällä seisoo viinuri punaisine esiliinoineen; joskus näkyy
poliisi, joka kulkee hotellin ohi.

TAITURI turistipuvussa, polvihousuissa.

Kun minä ennen join tätä viiniä, tuntui kuin olisin juonut tämän maan
ihanien maisemien värin ja mehun sieluuni. Nyt minä näen pikarin
pinnalla kaksi naisen kuvaa, jotka läikkyvät toisiaan vastaan. Toinen
nainen oli väkevä, väärennetty viini. -- Ääretön äitelyys täyttää nyt
mieleni. Ettekö tunne liiman ja homeen hajua?

ENSIMMÄINEN SEIKKAILIJA

Päinvastoin.

TAITURI

Päinvastoin? Kaikki sanovat päinvastoin. Minusta tuntuu ikäänkuin minun
täytyisi, ikäänkuin minun aina olisi täytynyt tehdä päinvastoin kuin
mitä ajattelen. Ennen hallitsin minä ainettani, nyt hallitsee se minua.

TOINEN SEIKKAILIJA

Mielikuvat tekevät kepposiaan. Rivoja kuperkeikkoja?!

ENSIMMÄINEN SEIKKAILIJA

Tunteenne ovat turmeltuneet, olette runollisen ränstynyt.

TOINEN SEIKKAILUA ivaten.

Jumalan armosta.

TAITURI

Tässä turmeluksen tuoksussa on jotain hurmaavaa ja huumaavaa.

ENSIMMÄINEN SEIKKAILIJA

Lähettäkää uusia mielikuvia niitä vastaan!

TOINEN SEIKKAILIJA

Taivaallinen sotajoukko.

TAITURI

Minä kuljen toreja ja katuja kuin kummitus. Leipäni, minkä ostan, on
katkera, vesi on saastutettu, asuntoni varkaiden luola, jota en voi
lukita. Ja yöllä? Minä valvon ja kuuntelen pimeässä honkkien honotusta
ja särkyneen kitaran kiljuntaa likaisista huoneista, joissa mässätään.
Ja minut tempaa hullu halu itse mässätä ja ryvettää.

TOINEN SEIKKAILIJA

Se puhdistaa. Käykää sellaiseen mutakylpyyn, niin inhonne katoaa!

TAITURI

Se kasvaa sydämmessäni kuin myrkkysieni. Minä olen sen niin selvästi
huomannut, että ympärilläni liikkuu salaisia, vihaisia voimia.
Toisinaan tunnen kuin raskaan käden hartioillani. Uskotteko pahaan?

ENSIMMÄINEN SEIKKAILIJA

Ei enään uskota hyvään eikä pahaan. Paholainen on joutunut rappiolle
sen jälkeen kuin enkelit tekivät vararikon. Paholainen hyötyi enkelien
rinnalla. Nyt kulkee hän kirjatonna maailman markkinoilla.

TOINEN SEIKKAILIJA

Te suitsutitte hänelle ennen, teidän taulunne...

TAITURI

Minä poltin monta taulua.

ENSIMMÄINEN SEIKKAILIJA

Mutta ne kummittelevat vielä aivoissanne.

TAITURI

Nainen minut kiihoitti, minä tahdoin uhmata jumalia, minua on
rangaistu, minä kuljen nyt kuin henkipatto. Minä viihdyn vain
heittiöiden ja kuvanväärentäjien seurassa. Nyt minä juon teidän
kanssanne.

ENSIMMÄINEN SEIKKAILIJA

Armaanne malja!

TAITURI

Hän karkasi erään seikkailijan kanssa. Hänellä oli jo lapsena
taipumuksia näpistelemiseen, vanhempana varasti hän voimani enkä minä
enään löydä itseäni, ehkä löytäisin sen jostakin kotiseutuni komerosta,
niin ainakin luulen. -- Minä luulin nähneeni hänet eilen, hän katosi
"Ikuisen lampun" ovesta. Ehkä se oli harhakuva, mutta kuin kehässä
palaan minä aina tämän ravintolan edustalle. Minä tahdon näyttää
hänelle, että minä olen unohtanut hänet, etten minä enään tunne häntä.
Kas tuolta hän tulee.

TOINEN SEIKKAILIJA

Unohtanut? Miksi siis häntä vielä etsitte?

HARMAAPUKUINEN NAINEN ja muukalainen istautuvat vasemmalle.

Ei häneltä, ei häneltä, sinä vaadit minulta liikoja, tätä älä vaadi,
hän oli kerran osa onnestani!

MUUKALAINEN

Sinun täytyy. Meidän täytyy saada hänet tekemään hullutuksia. Silloin
hän on vallassamme.

    Vaihtaa seikkailijoiden kanssa salaisia merkkejä.

Kuuluisa taideniekka, olen kuullut teistä puhuttavan, hauskaa uudistaa
tuttavuutta mestarin kanssa.

TAITURI

Muistan. Tapasin teidät kadulla, opastitte minut pankkiin. Olkaa
tervetullut, tuokaa seuranaisennekin! Cameriere, kaksi lasia! Mestari
vain elämän viinitarhassa. Tuntematon kaunotar, istukaa tähän,
siirtäkää kateellinen, harmaa harso silmiltänne! Uskokaa, minä olen
nähnyt teistä kerran unta, räikeä todellisuus ei ole sitä himmentänyt.
Kummallista, että todellisuudessa voi kohdata unikuvansa.

    Muukalainen menee perälle ravintolaan.

HARMAAPUKUINEN NAINEN

Te näette kohteliaita unia. Elämä on täynnä yllätyksiä.

TAITURI

Missä on piiskanne?

HARMAAPUKUINEN NAINEN

Minä annoin sen saattajalleni.

TAITURI

Osat ovat vaihtuneet. Minä näin unta, että te seisoitte piiska kädessä
ja käskitte minua: korkeammalle, korkeammalle. Minä olin näkevinäni
korkean sinisen vuoren, sen laella valkoisen pylvästemppelin... tummat
kypressit kuin jättiläiskeilit sen ympärillä.

HARMAAPUKUlNEN NAINEN

Ikuisen muiston temppelin?

TAITURI

Missä palaa ikuinen lamppu valaisten kuolemattomien kullattuja
nimikirjaimia. Me olimme nousevinamme, mutta yhtä kaukana häämöitti
temppeli.

HARMAAPUKUINEN NAINEN

Ehkä me kuljimmekin alaspäin -- unessanne.

TAITURI

Niin me teimmekin. Ettekä te sitä huomanneet, te vain kiihoititte ja
minä katselin vuorelle. Te johditte minua ja teillä oli side
silmillänne. Vihdoin tunsin minä hirveän tuoksun sieramissani, paksut
myrkkyhöyryt kiersivät päätäni, tunsin ikäänkuin maa olisi haljennut ja
ilma vavissut. Usvasta kuulin minä teidän pilkkanaurunne kuin
raivottaren naurun. Minä näin läpi huurun sudenilmeiset naisen silmät
harmaassa usvassa. Te itse, teidän harmaa pukunne muuttui usvaksi, ja
kun se oli haihtunut, seisoin minä yksin mustan kuilun partaalla.
Samassa minä heräsin. Olenkohan minä vielä hereilläni? Unessa kehittyy
aatos, jonka todellisuus on synnyttänyt.

HARMAAPUKUINEN NAINEN

Minä soisin, että se kehittyisi. Tahtoisitteko te nyt johtaa minua?

TAITURI

Minä? Minne? Päinvastoin kuin unessa.

HARMAAPUKUINEN NAINEN

Ehkä näitte väärin. Ehkä nainen tahtoi todella viedä teidät temppelin
laelle mutta erehtyi, olivathan hänen silmänsä sidotut.

TAITURI

Hän katseli liian paljon sisäänpäin omaan itseensä. Minusta ei ole
oppaaksi. Tarvitsen sitä itse, jaoin kerran sydämmeni kahtia. Toisen
osan annoin enkelille, toisen kiusaajattarelle. Ja enkeliltä minä
siivet leikkasin ja kiinnitin ne kiusaajattareen. Minulla ei ole enään
sydäntä. Minne minä voisin teidät viedä?

HARMAAPUKUINEN NAINEN

Alas rauhallisen laakson majaan.

TAITURI

Ohi kuilujen? -- Ja saattajanne?

HARMAAPUKUINEN NAINEN

Minä olen hänen orjansa. Kunhan voisimme paeta.

TAITURI teennäisesti nauraen.

Ihan kuin minun unessani. Minun rakkaani karkasi erään seikkailijan
kanssa, sellaisen näyttämösankarin kanssa. Minun rakkaani näytteli
paremmin elämässä, näyttämöllä hän epäonnistui. Sanoivat, että hänellä
oli ääntä vaan ei sielua. Sitä hän ei voinut antaa anteeksi. Hän läksi
ja luuli kostavansa yleisölle ja minulle. Minä tahtoisin tietää, onko
hänellä nyt heikompi ääni ja enemmän sydäntä.

HARMAAPUKUINEN NAINEN

Tahtoisitte tietää.... Minä tunnen hänen... Te ikävöitte häntä vielä,
te rakastatte häntä...

TAITURI

Minä säälin häntä.

HARMAAPUKUINEN NAINEN

Mutta jollei hän tarvitse teidän sääliänne, ehkä hän taas ottaa
käteensä onnensa ohjat.

TAITURI

Piiskansa tarkoitatte. Ei, minuun se ei enään koske, minä tiedän hänen
opetustapansa salaisuuden, minä nauran hänen taikatempuillensa ihan
kuten minä nyt nauran teidän puolustuksellenne. Todellakin, minä maksan
samalla mitalla, minä karkaan nyt teidän kanssanne.

HARMAAPUKUINEN NAINEN

Mutta jos tuo nainen yllättää meidät.

TAITURI ivaten.

Hän matkustaa aina, sellaista on elämä, joskus väliasemilla me tapaamme
toisemme, vaihdamme kohteliaisuuksia ja lähdemme taas eri suuntiin.
Mutta mitä sanoo saattajanne? Hän varmaankin nöyryyttää teitä joka
hetki, pakoittaa alentaviin tekoihin, hurmaamaan miehiä, joiden taskut
hän tarkastaa, anteeksi, olen hiukan katkeralla tuulella.

HARMAAPUKUINEN NAINEN hämmästyen.

Te liioittelette... olette sairas... minä olen häneen kyllästynyt.

TAITURI ivaten.

Minä tarjoan teille kaikki, mitä minulla tunteitteni romukopassa vielä
on jälellä. Sain äsken rahoja eräästä taulustani "Sodoma ja Gomorra".
Syntirahoja siis, niillä voimme huvitella. Nyt minä jo menen, minä
suutelen teidän ihania silmiänne.

HARMAAPUKUINEN NAINEN kohottaa hiukan harsoa.

Tahdotteko nähdä minun kasvoni, ostatte minut näkemättä minua. Voisitte
katua.

TAITURI

Minä en kadu enään mitään. Älkää paljastako itseänne koskaan!

HARMAAPUKUINEN NAINEN menee ravintolaan, josta muukalainen palaa.

Ah! Minä tahdon voittaa sinut takaisin itselleni.

TAITURI menee maljapöydän ääreen, kohottaa maljan ilmaan, muukalainen
kaataa siihen nestettä pienestä pullosta.

Nyt minä tunnen kuinka elämän henget taas palaavat, otsallani uhma
pullistuu ja sydämmeni kuohuu kuumana ja voittorikkaana. Tahdon
kiinnittää ikuisen ajatuksen kuolleeseen kankaaseen, minä näen sen
suuren näyn, hetkessä minä sen ikuistan, sillä tämä hetki on minun.

SEIKKAILIJAT

Ikuistakaa se, maalatkaa se! Mestarin malja!

MUUKALAINEN

Päinvastoin!

ENSIMMÄINEN SEIKKAILIJA

Niin ettei silmä näe, mitä käsi tekee.

TOINEN SEIKKAILIJA

Kohta hän ei tunne eikä tiedä mitään. Syleile häntä ja tunnustele!

ENSIMMÄINEN SEIKKAILUA nauraen.

Hänen taskujansa.

TAITURI juo ja tarttuu siveltimeensä.

Kummallista, minä unohdin sen, aatos himmentyi. Miksi te katselette
minua niin kummallisesti, käteni vapisee, silmät, silmät, teillähän on
ihan saatanan katse!

MUUKALAINEN

Se antaa teille uuden voiman.

    Käytävän perälle ilmestyy hengetär, joka ojentaa
    varoittaen kättään.

TAITURI

Ihana näky! Hengettäreni. Minä tahdon ja minä voin. Ah, tuntuu kuin
joku painaisi kättäni. Minä en voi!

    Pudottaa siveltimen maahan, hengetär katoaa.

MUUKALAINEN

Teitte ehkä rikoksen taiteen hengetärtä vastaan, alensitte hänen
arvoaan ja alensitte itsenne.

TAITURI juo.

Missä olet sinä ikuisen kauneuden kuva, jota minun sieluni aina salassa
isosi? Minä kutsuin sinut kuin markkinailveilyyn, siksi sinä nyt
kainoudessasi katosit. Poissa, kaikki on saasta ja pimeys, hurja palo
ja sekaannus!

MUUKALAINEN

Tuossa on toinen hengettäresi.

    Ravintolan ovelle ilmestyy harmaapukuinen nainen harmaassa
    harsopuvussa, hatuntöyhdöt näyttävät harmailta käärmeiltä
    ja olkapuhvit lepakon siiviltä.

TAITURI

Ikuisen rumuuden hengetär, vereni papitar! Mene pois minun sielustani!

HARMAAPUKUINEN NAINEN

Minä rakennan sinne temppelini.

    Katoaa ravintolaan.

TAITURI

Mikä hervottaa käteni? En voi maalata, mutta minä puhun!

MUUKALAINEN

Häikäise ja herjaa! Siinä elämän ainoa autuus!

TAITURI kiihkeästi

Minä puhun!

Ikuinen lamppu! Toinen palaa taivaan hämärässä salissa, toinen helvetin
hehkuvassa holvissa. Taivaan sinivalkea valo valaisee taivaan tyhjiä
saleja ikuisten kylmien tähtien viileydessä, ikuinen ikävyys asuu
siellä, yksitoikkoinen veretön, väritön enkelilaulu. Ei mitään
toivottavaa enään, ei mitään menetettävää enään, raukea, tahdoton
täydennys ja kultainen kylläisyys. Autuuden sarvesta tarjoillaan pienin
annoksin, tylsään puoliuneen tuutivat ruusuisten siipien suhina ja
unisten harppujen säestys. Ei yötä eikä päivää, ei kuolemaa eikä
heräämistä, ikuinen ikävyys, suruton sopusointu, hedelmätöin hiljaisuus
hiutuvassa hämärässä taivaan äärettömässä tarhassa rannattoman
kuultavan kannen alla!

Veripunanen liekki helvetin holvissa! Sammumaton tulinen tuska,
itsesoimaus ja ikuinen kuluttava kaipaus. Elämän kaksoiskuva! Iloisten
intohimojen uudesta lietsominen vanhojen valeiden kiertokulussa edes ja
takaisin ilman loppua, päämaalia, sovitusta. Vammoissa vavahtavat
jäsenet, vaipuvat ja nousevat, ne halailisivat uudestaan pettyneitä
toiveitaan, maan suloisia syntejä ja ruusuisia rikoksia. Kuule, kuule
öistä mutinaa! Kaikki, kaikki tai ei mitään, ei unta, ei lepoa,
hullujen houreiden ja sairaan onnen kirkas jano, uhka ja epätoivo,
ikuinen kirous, kuolematon taistelu kadotuksien kuiluissa, pohjaton
palo, ponnistus kohti armaita avaruuksia mustien varjojen
liihoitellessa levottomassa, ijankaikkisessa kiertokulussa. --
Kavahtakaat itseänne, te taivaan uniset vartijat, me varastamme teidän
ikuisen lamppunne!

    Puheen aikana ovat seikkailijat kadonneet ottaen taiturin taskusta
    hänen lompakkonsa ja passinsa, samaten muukalainen.

Ah, mikä ahdistus! Minne katosivat kaikki! Minä kuulen vielä oman
ääneni kaijun. Tämä tyhjyys ympärillä, tämä tyhjyys sisässäni,
tällaista en ole vielä koskaan ennen tuntenut.

    Hoipertelee oikealle naisen luokse.

Nainen, puhu minulle, virkistä minua sielullasi!

NAINEN

Ihmiset kysyvät tavallisesti vaan ruumistani. Sinulla on omituisia
oikkuja. Onko sinulla rahaa?

TAITURI

En tiedä, mitä olen juonut, huuleni ja jäseneni vapisevat, minussa
herää hirveä himo repiä ja raastaa, sammuta minun paloni! Tule, mikä on
nimesi!

NAINEN

Nimenikö? Sanovat "yölepakoksi".

TAITURI

Päivät piilossa, öisin kujia lentää, lentää vasten lumivalkeita
vaatteita. Minulla ei ole lumivalkeita vaatteita.

NAINEN

Paremman puutteessa minä etsin harmaitakin.

TAITURI

Maanvärisiä! Harmaan ikäviä iloja.

NAINEN

Sinun hiuksesi käyvät jo hiukan harmaaseen. Tule, minä levitän hiukseni
sinun ylitsesi, ettei kukaan näe sinun suruasi.

TAITURI

Sinun äänessäsi on hopeainen helinä niinkuin kasvattisisarellani.

NAINEN

Helisee kuin narrinkello, kun toiset narrit sillä soittelevat.
Kasvattisisaresi? Kasvatitko sinä sisartasi?

TAITURI

Koitin kasvattaa hänen kauneudenaistiaan.

NAINEN

Ja opetit hänelle päinvastaista. Sellaisia te kaikki olette. Katu on
minut kasvattanut. Katu on vanha ja viisas, se hurmasi minut salaisilla
neuvoillaan. Ensin oli minullakin rakastettu, joka koitti minua
kasvattaa.

TAITURI

Rakastui sinun ääneesi, jossa luuli sinun sielusi soivan.

NAINEN

Rakasti niin puhtaasti. Mutta kerran toi hän kotiinsa kuvan, hän oli
saanut sen joltakin valeystävältään. Me katselimme sitä kuvaa ja siitä
hetkestä aloimme me katsella toisiammekin uusilla silmillä.

TAITURI

Mikä taikakuva se oli?

NAINEN

Tanssivia paholaisia. Keskellä naiseksi kuvattu synti, ympärillä rivoja
hirviöitä.

TAITURI

Ja sitte... Ei, ei, älä jatka, minä tiedän...

NAINEN

Sitten me aloimme tanssia. -- Lopulta tanssin minä yksin kadulle.

TAITURI

Minun sieluni sirpaleet kiertävät siis tuhansina monistuksina pitkin
maailman kaikkia katuja tehden hävitystä.

NAINEN

Mikä sinuun nyt tuli? Taidat olla päästäsi hiukan vialla tai olet sinä
liian viisas.

TAITURI

Minä olen noiduttu! Etkö näe merkkiä otsallani? Helvetin ruusu!

NAINEN

Sinä hourailet, sinulla on ilmastokuume!

TAITURI

Minä olen tehnyt "tanssivat paholaiset".

NAINEN

Sinä? Oletko sinä itse...

    Väistyy häntä ja poistuu.

TAITURI

Hänkin pakeni, hän, joka ei kiellä kurjimmaltakaan... Minulla ei ole
enään ulospääsyä.

    Hotellin eteen ilmestyy vaunu, jolla on kuomupaari, ympärillä
    seisoo mustiin sadeviittoihin ja mustiin huopahattuihin puettuja
    miehiä palavat soihdut käsissä, kasvoilla musta verho.

Pimeät vallat! Minä en tahdo, minä en voi kuolla!

    Vaipuu tuolille.

VIINURI

Mikä hätänä! Suvaitkaa, tässä laskunne.

TAITURI

Viety viimeiseni!

VIINURI viheltää poliisia.

Hourailee... ei rahoja, tekosairas, seikkailija!

TAITURI

Minun elämäni, minun elämäni, näinkö sen piti käymän.

    Poliisi tarttuu hänen käsivarteensa.




VIIDES KUVAELMA


Pieni tori. Oikealla etualalla holvipilarikäytävän alla poliisivartion
koju, pöytä, jonka ympärillä kolme poliisia pelaa korttia talikynttilän
valossa, ovella seisoo vartija, penkillä istuu taituri. Vasemmalla
sairaalan muuri ja portti, jossa on luukku. Muurista riippuu vaskisen
pienen tiikerin suusta ovikellon nauha, mikä päättyy rautaiseen
ristiin, portin päällä palaa himmeä lyhty. Perällä pieni teatteri,
pienine ristikkoakkunoineen, josta näkyy valoa, oven päällä molemmin
puolin kaksi kipsinaamaria, jotka esittävät murhe- ja huvinäytelmää,
pilarieteisen seinällä jättiläisohjelmia. Teatterin katolla
pronssiryhmä: Phoebus, joka ajaa vaunuissa kolmea hevosta. Teatterin
otsikossa kultainen kirjoitus: Per aspera ad astra.

ENSIMMÄINEN VARTIJA edellisestä kuvaelmasta.

Menetkö sinä tänään teatteriin, siellä laulaa tänään Venuksen osan joku
vieras laulajatar?

TOINEN VARTIJA

Sama, joka käyttää harmaata pukua? -- En tiedä, on tämä tässä
vartioitavana. Kummallinen mies, ei ole syönyt eikä puhunut kolmeen
päivään. Yltiö, piirtäjä, mikä lienee, ei papereita ei kirjoja. Mies
hoi, mitä olet tehnyt?

ENSIMMÄINEN VARTIJA

Ei hänestä tolkkua saa. Tapasin hänet "Ikuisen lampun" ravintolan
läheltä, raivoili niinkuin paha olisi häneen mennyt.

TAITURI itsekseen.

Mustat vallat! Valkea sisko!

ENSIMMÄINEN VARTIJA

Hän luulee, että häntä seurataan. Ehkä niin, mene tiedä.

TOINEN VARTIJA

Olet tainnut piirtää pilakuvia jostain korkeimmasta olennosta. Pyhien
pilkkaaja!

TAITURI

Valkea sisko!

TOINEN VARTIJA

Onko sinulla sisko? Onko hän kauniskin?

TAITURI

Missä hän nyt on? Minä näin hänen.

ENSIMMÄINEN VARTIJA

Näköhäiriöitä! Kun minä talutin miestä tänne, seisahtui hän äkkiä pyhän
kolminaisuuden kirkon eteen ja aikoi riistäytyä käsistäni, luuli näet
nähneensä siskonsa kirkon rappupylvästössä.

TOINEN VARTIJA Erehtyi kai pyhän madonnan kuvan suhteen.

    Koputtaa merkitsevästi päähänsä, kaikki nauravat.
    Yksi ja toinen vieras kulkee lyhty kädessä teatteriin.

KOLMAS VARTIJA

Kautta Bakkon! Ettehän te osaa pelata!

TAITURI

Hän etsii minua. --

TOINEN VARTIJA

Kirkosta? Hahhaa. Etsisi krouveista ja pelipaikoista.

ENSIMMÄINEN VARTIJA

Siellä ne pian pelaisivat pois koko neitsyyden.

    Nauravat.

HARMAAPUKUINEN NAINEN (Muukalainen).

Minä sanon sen vielä, minä tahdon nousta uuteen lentoon, tahdon voittaa
takaisin kaikki tappioni -- ilman sinua.

MUUKALAINEN musta viitta hartioilla, iso musta huopahattu silmillä.

Olet polttanut siipesi -- ilman minua. Et ole laulanut moneen vuoteen.

HARMAAPUKUINEN NAINEN

En senjälkeen kuin sinä tukahutit kipenäni, minun piti suitsuttaa vain
sinulle, jumalalleni, mutta sinä olet kaikkea muuta paitsi jumala, et
ole suuri pahassakaan, sinä olet...

MUUKALAINEN

Kiusaaja!

HARMAAPUKUINEN NAINEN

Kiusaajan matkija!

MUUKALAINEN

Minun pitää käydä johtokunnissa, vaikuttaa sanomalehtiin, peittää ja
paikkailla sinun repaleista taidettasi. Etkö sinä nyt jo ala käsittää,
että sinä olet mahdoton. Eikö peilisi ole sinulle mitään juorunnut? Sinä
lauloit ennen kasvoillasi ja herkullisella vartalollasi, mutta sinun
äänesi on käärmeen sähinää. Suloista silloin kuin sinut tempaa vasten
ruumistaan. Mutta sinulla ei ole enään myrkkyhammasta, joka _minua_
kiihoittaisi. -- Menetkö sinä vielä nytkin teatteriin?

HARMAAPUKUINEN NAINEN

Menen. Minä tahdon voittaa itseni itselleni, sinä et enään lamauta
minua käärmekesyttäjäkatseellasi. Sinä tahdot minun tappiotani. Koko
yön sinä pidit akkunan auki vaikka minä kielsin, tahdoit turmella minun
ääneni.

MUUKALAINEN

En olisi muuten unta saanut...

HARMAAPUKUINEN NAINEN

Vaivaavatko sinua sinun uhrisi? Makasit sohvalla ja vartioit.

MUUKALAINEN

Ja sinäkin valvoit ja vartioitsit minua. Ihana yhdyselämä!

HARMAAPUKUINEN NAINEN

Tiedätkö, mikä meitä yhdistää, pakottaa meitä aina olemaan yhdessä,
riistää meiltä öitten unen?

MUUKALAINEN nauraen.

Synti ja syyllisyys?

HARMAAPUKUINEN NAINEN

Me pelkäämme yötä, joka ei mitään näe; me etsimme turvaa toisiltamme
vaikka tiedämme, ettemme voi toisiamme turvata.

MUUKALAINEN

Me tunnemme liian hyvin toisemme. Se tahtoo sanoa, minä tunnen sinut.

HARMAAPUKUINEN NAINEN

Sinä tunnet, mitä minä ajattelen sinusta.

MUUKALAINEN

Sinä tahtoisit irtaantua mutta me olemme toisistamme riippuvaisia.

HARMAAPUKUINEN NAINEN

Sinä pelkäät minua.

MUUKALAINEN

En minä pelkää sinun voimaasi vaan sinun heikkouttasi.

HARMAAPUKUINEN NAINEN

Minä olin kerran heikko silloin kuin antauduin sinulle. Sinä yönä minä
näin sinun sieluusi kuin syvään ryöväriluolaan.

MUUKALAINEN

Sinä olet tänään kovin romantillinen.

HARMAAPUKUINEN NAINEN

Jossa oli vaan kuolleiden luita.

MUUKALAINEN

Häpeäkö?

HARMAAPUKUINEN NAINEN

Alentumisen, ei antautumisen häpeä. Silloin minä inhosin sinun sieluasi
mutta rakastin samalla omaa ruumistani. Minä tein rikoksen...

MUUKALAINEN

Kadutko sinä, sinä?

HARMAAPUKUINEN NAINEN

Rikoksen omaa itseäni vastaan. Siksi täytyy meidän erota. Me olemme
kuin kaksi kahlerengasta.

MUUKALAINEN

Yhteenjuotettua rengasta, joista toisen täytyy taipua, niinkö?

HARMAAPUKUINEN NAINEN

Taittua.

MUUKALAINEN

Nyt minä ymmärrän, mistä sinä olet saanut hetkellisen voimasi. Sinä
näit hänet, sinä kuulit hänen puhuvan. Hän kiersi aina hotellia ja etsi
sinua. Siksi sinä nyt tahdot kiertää entisyyteen.

HARMAAPUKUINEN NAINEN

Tahdon palata olemukseeni, olen viime aikoina tuntenut ikäänkuin olisin
ollut vieras itselleni.

MUUKALAINEN

Vanhassa on jotain -- kuinka sanoisin -- uutuuden viehätystä. Sen
avulla koitat kiihoittaa itsesi uuteen voimankoetukseen. Se on sinun
talismanisi. Siksi minä teen sen tehottomaksi.

HARMAAPUKUINEN NAINEN

Sinä aijot...

MUUKALAINEN

Jollet sinä taivu, niin muserran minä hänet.

HARMAAPUKUINEN NAINEN

Ja siksi annoit hänet seikkailijoiden valtaan?

MUUKALAINEN

Pieni peloitus! Hän on täällä lähellä hyvässä tallessa. Ei sieltä ole
pitkä matka tuonne.

    Näyttää sairaalaa.

HARMAAPUKUINEN NAINEN

Sinä olet raaka.

MUUKALAINEN

Olivatko hänen ensimmäiset sanansa minulle hienoja? Nyt hän saa itse
tuta, miltä tuntuu, kun elämä kuristaa kaulasta. Minä teen hänestä
houraajan, joka ei ymmärrä maailmaa eikä maailma häntä.

HARMAAPUKUINEN NAINEN

Hän oli silloin rakkautensa tähden raaka.

MUUKALAINEN

Ja minä?

HARMAAPUKUINEN NAINEN

Hm.

MUUKALAINEN

Ja nyt sinä tahdot taas kohota hänen silmissänsä? Meitä on kolme
rengasta kahleessa.

HARMAAPUKUINEN NAINEN rappusilla.

Minä tahdon kohota omissa silmissäni? Soitetaan.

MUUKALAINEN osoittaa teatteria.

Luuletko sinä tuolla tekeväsi hyvän työn itsellesi? Ylpeytesi tulee
kuin tuulenpuuska, silloin sinä aina tahdot erota. Murtuneena sinä taas
tarvitset minua. Kuules, katsomolohikäärme odottaa, pian _se_ sähisee
ja viheltää.

HARMAAPUKUINEN NAINEN

Minä menen.

MUUKALAINEN

Ja kun hän nauraa sinulle, polkee pyhimmät tunteesi, kohtelee kuin
huonoa ilveilijätärtä, mitä sinä silloin...?

HARMAAPUKUINEN NAINEN

Minä... silloin minä... en tiedä mitä?

    Menee.

MUUKALAINEN

Minä odotan, odotan kuten aina.

HARMAAPUKUINEN NAINEN ilkkuen.

Kuinka sinä olet uskollinen!

    Muukalainen vetäytyy pilarin taa.

TOINEN VARTIJA

Vanki näyttää rauhalliselta, minä menen kuuntelemaan Venusta.

    Menee teatteriin.

ENSIMMÄINEN VARTIJA

Ja minä uhraan sillä aikaa Bakkolle.

    Ottaa kaapista pullon.

Kuules sinä ihmeidennäkijä, he, ota tuosta, niin pääset
harhaluulostasi. Et huoli! Rakkaus on kuin juovuttava viini. Viini
kiihoittaa naisiin ja naiset kiihoittavat viiniin.

TAITURI

En nähnyt harhaan. Minä näin kasvinsiskoni. Ja viime yönä näin minä
hänestä unta, hän kulki valkeissa vaatteissa, päästi siteeni ja sanoi
kolmasti: minä tulen.

ENSIMMÄINEN VARTIJA

Se oli varmaankin enkeli.

TAITURI

Niin, hän on enkeli.

ENSIMMÄINEN VARTIJA

Vainaja, joka ei saa rauhaa sinun tähtesi.

TAITURI

Niin, minä surmasin hänen ilonsa. -- Saanko minä katsella kirkontornia,
jonka juurella minä hänet näin?

ENSIMMÄINEN VARTIJA leikillä.

Katsele ja kulje hiukan torilla, vaan älä yritäkkään karata enkelisi
luo, muuten ottaa sinut itse sarvipää.

    Sairaalan luukku avautuu ja siihen ilmestyy ovenvartijan kasvot.

TAITURI

Onko tämä luostari?

OVENVARTIJA

Pyhän äidin sairaala. Ennen muinoin se oli luostari.

TAITURI

Minusta se näyttää isolta ruumisarkulta. Eikö täällä kummittele?

OVENVARTIJA

Sanotaan pyhän sisarkunnan joskus kulkevan yöllä juhlamenoissa läpi
holvien.

TAITURI

Kuka ne on nähnyt?

OVENVARTIJA

Kuka lie sairashoureissaan nähnyt. Tahtoisitko sinä päästä tänne,
"kirojen kammiossa" on juuri yksi sija vapaa.

TAITURI

Ei kiitoksia.

OVENVARTIJA

Tekeydy kipeäksi. Onko poliisin huostassa parempi olla?

TAITURI

Parempi kuin tuolla maailmassa.

OVENVARTIJA

Pelkäätkö sinä maailmaa, siellä on paljon tekoterveitä, tummia ihmisiä?

TAITURI

Joiden rinnassa on nukkuva peto. Eikä kukaan heistä tiedä, koska se
herää.

OVENVARTIJA

Täällä on hiljaisia, kalpeita... Ne nukkuvat...

TAITURI

Jolleivat ne herää? Minä pelkään unta, sillä aikaa saattaisi tulla...

OVENVARTIJA

Mestari Viikatemies. Perin lempeä ja jalo-otsainen mies. Miksi
taidemaalarit aina maalavat hänet synkäksi sysisilmäksi?

TAITURI leikillä.

Olette kai tehneet hänen kanssansa kauppasopimuksen. Minä tahtoisin
kerran maalata hänet.

OVENVARTIJA

Ei hän vaadi mitään maksua vaikka mallinakin seisoisi, ei hän ole
mikään saituri eikä ryöväri.

TAITURI

Mutta ihmiset ovat joko ryöväreitä tai saitureita.

OVENVARTIJA

Hän käy usein täällä.

TAITURI

Ulos ja sisälle. Mikä on täällä tunnuslause?

OVENVARTIJA

"Päinvastoin". Mutta hän ei tarvitse tunnuslausetta.

TAITURI

Tulee avaimitta. Tulee kuin varas yöllä?

OVENVARTIJA

Hänellä on tiirikkansa. Jollet joskus unta saisi niin... Puhunko minä
hänelle?

TAITURI

Älä vielä...

OVENVARTIJA

Paikka H on vapaa.

TAITURI

Eikö A ole vapaa?

OVENVARTIJA

A ja O, alku ja loppu. Ethän ole vasta-alkaja, sinullahan on jo hyviä
oireita, olet jo päässyt aasta äffään.

TAITURI

Kummallinen sairaala. En ymmärrä...

OVENVARTIJA

Jollet unta saa, niin soita vaan kelloa, hehhee.

TAITURI

Ei minun aikani ole vielä tullut.

OVENVARTIJA

Niin ne kaikki sanovat.

    Kasvattisisar kulkee lyhty kädessä epäröiden teatterin ohi
    ja katoaa kujaan.

TAITURI rientää perälle.

Ah! Valkea sisko! Ehkä se oli harhanäkö, hyvä enne. Muutu ihana uni
todellisuudeksi, vaihdu uneksi ruma todellisuus!

ENSIMMÄINEN VARTIJA

Pysy piirissä!

PALJASJALKAMUNKKI. Suun pielessä ilme ikäänkuin hän aina nauraisi.
Soittaa sairaalan kelloa.

Päinvastoin.

TAITURI

Päinvastoin. Sinäkö sen sanoit, munkki? Miksi sinä naurat?

PALJASJALKAMUNKKI

En ole moneen vuoteen nauranut. Mutta miksi sinä itket?

TAITURI

Minä en ole moneen vuoteen itkenyt. Hullunkurista! Sinun suusi
ympärillä on ilme ikäänkuin sinä aina nauraisit. Jäätynyt nauru.

PALJASJALKAMUNKKl

Etkö koskaan ole itkenyt, jäätynyt sydän siis? Nyt minä vasta näen,
että sinä hymyilet.

TAITURI

Hymyilen hyvälle enteelle. Mutta te vaeltavat veljet ette hymyile. Te
ajattelette niin usein paholaista, että teidän kasvonne saavat hänen
irvistävät hahmopiirteensä.

PALJASJALKAMUNKKI

Mitä sinä ajattelet?

TAITURI

Minä ajattelen, miksi papit ja popat aina kulkevat takaportista.

PALJASJALKAMUNKKI

Miksi sinä katselet taaksesi?

TAITURI

Ajattelen enkeliä, joka äsken kulki ohitseni.

PALJASJALKAMUNKKI

Ehkä se oli väärä enkeli.

TAITURI

Väärä veli! Sinä... paholainen!

PALJASJALKAMUNKKI menee sairaalaan.

Kun palaan, niin otan, nyt ei ole aikaa.

TAITURI nauraa.

Hauska munkki. Hirtehisen hymy vakavalla hauturin naamalla!

    Menee peremmälle, teatterista kuuluu laulun ääni.

Mikä ääni!

MUUKALAINEN pilarin takaa.

Siinä on jotain särkynyttä, eikö totta, hahhaa!

TAITURI

Tämä ääni muistuttaa minulle aikoja, joita en tahtoisi muistella, se
sekoittaa tunteeni.

MUUKALAINEN

Oliko se ääni sinulle kerran rakas? Käärmeen sähinää, eikö totta.

TAITURI

Mutta minä muistan toisen hopeanheleän äänen, se soi kuin harppu
pyhässä temppelissä.

MUUKALAINEN

Mutta sinä muutit sen temppelin huvihuoneeksesi.

TAITURI

Kuka sinä olet, joka tiedät minun salaisuuteni?

MUUKALAINEN

Minä tiedän kaikki.

    Poliisi tulee taluttaen kahta seikkailijaa, jotka ovat
    käsistään kahlehdittuja.

TAITURI

Ravintolan seikkailijat!

ENSIMMÄINEN VARTIJA taiturille.

Tule tänne!

TAITURI

Pitääkö minun istua samalla penkillä kuin varkaiden! Minä en ole
rikkonut koskaan ketään muita kuin itseäni vastaan.

MUUKALAINEN

Sen varsin valehtelit!

ENSIMMÄINEN VARTIJA näyttää passia ja lompakkoa.

Onko tämä sinun? Onko siinä kaikki tallella?

TAITURI

On. Ei siinä paljon ollutkaan.

    Teatterista kuuluu huutoa ja vihellystä.

NAINEN edellisestä kuvaelmasta hiukset silmillä. Soittaa
sairaalan kelloa.

Minä tahtoisin.... tai; en minä oikeastaan tiedä, tahtoisinko minä
tavata isääni.

OVENVARTIJA

Mikä osasto, mikä kirjain?

NAINEN

En tiedä, olen unohtanut kirjaimen.

OVENVARTIJA

Siinä tapauksessa en voi päästää.

NAINEN

Eikä minulla ole, mitä antaa. En ole ansainnut tänään mitään.

OVENVARTIJA

Pitaalirahoja, niistä minä en huolisikaan!

NAINEN

Mutta minun isäni kituu minun tähteni, minä tahdon pyytää häneltä
anteeksi. Oi, mihin minä pääni peittäisin, hiukset eivät häpeääni
verhoa.

OVENVARTIJA

Ehkei sinun isäsi tahdokkaan sinua tavata.

NAINEN

Voi olla niinkin. Tuossa hän taas on! Nyt minä muistan. Häntähän minä
tahdonkin tavata!

    Juoksee taituria kohti.

Kunnoton, kirottu, anna minulle takaisin minun kunniani, kuuletko, anna
takaisin minun kunniani! Sinä olet kaiken alkusyy minun ja monen muun,
minun isäni ja monen muun isän lankeemukseen.

ENSIMMÄINEN VARTIJA vie hänet.

Yölepakko, joko sinä taas! Tule! Älä koitakkaan vierittää syytä muiden
niskoille. Aina sinä häväiset itsesi.

    Taiturille.

Huomenna olet ehkä vapaa!

    Menevät.

TAITURI

Vapaa! Minä olen vapaa samalla hetkellä kuin hän, jonka minä... Millä
hirveällä hinnalla! Minun vapauteni kulkee yli muiden kärsimysten! Tämä
vapaus minua peloittaa. Minä tunnen, etten minä sittenkään ole vapaa.

MUUKALAINEN

Paetkaa, saittehan passinne!

TAITURI

Vaikka minä pakenisin maailman päähän, en minä sittenkään tuntisi
itseäni vapaaksi.

MUUKALAINEN

Ehkä rahanne jo ovat pankissa.

TAITURI selin katsomoon.

Miksi minä tielläni aina kohtaan teidän varjonne?

MUUKALAINEN

Pelkäättekö varjoja, minä niitä rakastan. Ikuinen sydänpäivä kävisi
ajan pitkään sietämättömäksi.

TAITURI

Ikävämpi uneton umpiyö ennen sarastusta, hetkessä elät koko elämäsi,
joka on ollut erehdys, et usko enään unelmiisi, ja kun sarastus vihdoin
levittää verisen vaippansa, luulet sen maailman paloksi. Tahtoisit
huutaa mutta rinnasta ei lähde huokaustakaan... hiljaisuus huutaa --
ymmärrättekö. -- Minä kuulen taas sen äänen ikäänkuin se olisi
katkennut.

MUUKALAINEN

Kuuletteko myös vihellyksien katkoamattoman kuoron, joka omin päin
jatkaa säestystä ilman solistia.

TAITURI

Kuoliko se ääni?

MUUKALAINEN

Kuoli.

    Siirtyvät pilarin taakse päin katsomoa.

KASVATTISISAR lyhty kädessä, teatterin ovenvartijalle.

Oletteko nähneet häntä, joka maalaa tähtiä? Hän kävi ennen usein
huvihuoneissa, hän etsi aina jotain, mikä minulle oli tuntematonta. Nyt
minun sieluni etsii häntä tuntemattomasta.

TEATTERIN OVENVARTIJA

Mikä kaunis vertauskuva! Ei tähtiin ole luottamista, vilkuttavat niin
vietävän viisaasti ja kylmästi ikäänkuin ne tietäisivät koko avaruuden
arvoitukset, eivätkä ne taida itsekkään tietää, että ne ovat vaan
kierivää tomua. -- Käytän mielelläni vertauskuvia, minulla on suuri
varasto teatterilauseparsia, runoniekat käyttävät niitä vain
näyttämöllä ja kirjoissaan, minä käytän niitä elämän eri tiloissa. --
Etsitte tähtienne selittäjää?

KASVATTISISAR

Hän selitti minulle elämän suuren salaisuuden ja tähtien tarkoituksen.

TEATTERIN OVENVARTIJA

Per aspera ad astra!, seisoo teatterin otsikossa.

KASVATTISISAR

Hän vei minut Edenin yrttitarhoihin, missä paratiisilintu laulaa
riutuvasta rakkaudesta.

TEATTERIN OVENVARTIJA

Niinkuin satakieli Romeossa ja Juliassa. Ja sitte te heräsitte Edenin
muurin ulkopuolella?

KASVATTISISAR

Hän läksi, sillä hänen verensä halasi maailmalle. Minä jäin yksin.

TEATTERIN OVENVARTIJA

Ette ymmärtänyt, että löytyy monenlaisia paratiiseja.

KASVATTISISAR

Hän sanoi aina, että minä olen syntynyt väärälle taivaankappaleelle.

TEATTERIN OVENVARTIJA

Errare est humanum!

KASVATTTSISAR

Kun minä huomasin olevani yksin ja näin talot, torit, missä ihmiset
hiessä häärivät, mustat tehtaan piiput, likaiset koirat porteilla,
katukivet ja kituvan rikkaruohon ojassa, peljästyin minä, kaikki näytti
niin kummalliselta ikäänkuin ensi kerran olisin tuon kaiken nähnyt.
Miksi maailma on sellainen? Miksi minä olen tällainen? Missä minä olin?

TEATTERIN OVENVARTIJA

Unohditte tähtenne.

KASVATTISISAR

Kuin unessa kuljin minä kaupungista, kuin unessa näin puiden varjot
ikäänkuin pitkät, mustat karvaiset käsivarret, jotka tahtoivat minua
syleillä. Minä pakenin kunnes tulin autioon metsään. Lopulta vaivuin,
minä leyhkäävän lettosuon partaalle. Siinä minä itkin kauvan.

TEATTERIN OVENVARTIJA

Minä kuulen, miten sammakot kurnuttavat pimeässä yössä ihan kuin
Aristophaneen komediassa.

KASVATTISISAR

Minä kumarruin lätäkön yli ja näin liejussa säteilevän tähden.

TEATTERIN OVENVARTIJA

Taivas päilyy lokaankin.

KASVATTISISAR

Silloin minä sen tunsin...

TEATTERIN OVENVARTIJA

Mitä tunsitte?

KASVATTISISAR

Että pienessäkin asuu Ikuinen. Tuntui kuin kaikki minussa olisi
avartunut, jotain salaista tapahtui minussa, sydämmeni alla sykki
siemen, ikuisen elämän siemen. Suloinen huumaus humisi korvissani, minä
muistin äitini lempeän harmaat silmät, ne lämmittivät vielä
sammuttuaankin, minä tunsin, mitenkä oma vereni kerran oli sykkinyt
hellän ja polttavan poven alla, tunsin eläneeni ennen syntymistäni;
niin aatokseni arasti tunkeutui taaksepäin ikuisuuden lähteille. --
Minä nousin ja pimeässä olin minä näkevinäni valkoisen viitan,
valkoisen heijastuksen. Olin nähnyt Ikuisen hahmon. Pois pakeni
pelkoni, autuus ja onni täytti sydämmeni. Minä lankesin maahan,
rukoilin, pyörryin... Kun minä heräsin, katselivat tähdet minua
korkeudesta.

TAITURI

Kuuletteko hänen hellän ja heleän äänensä! Ei hän puhu ovenvartijalle,
hän puhuu itsensä kanssa, hän puhuu minulle, hän puhuu tähdille
satujansa.

MUUKALAINEN

En minä kuule mitään muuta kuin viheltävän viiman.

TAITURI

Onko tämä unta, en soisi koskaan herääväni. Jos tämä on totta, ei
kaunein uni voi olla ihanampaa. Kuuletteko? Hän etsii minua.

MUUKALAINEN

Kuuletteko melua teatterista?

KASVATTISISAR

Oletteko nähneet häntä, joka irroitti tähdet taivaalta ja kahlehti ne
kankaalle.

MUUKALAINEN

Valetähtiä!

KASVATTISISAR

Minun sieluni oli kuin paljas vaate ennenkuin hän tuli ja väritti sen
elämän tulipunaisilla väreillä.

MUUKALAINEN

Värisokea! Väsymyksen kelmeän harmaita värejä!

TEATTERIN OVENVARTIJA

Sellaista tähtiniekkaa ei ole ollutkaan. Te uneksitte avosilmin.

TAITURI astuu esille.

Minä tahdon tavata hänet. Näettekö, hänellä on lyhty kädessä, näettekö
hänen valkoisen puhtautensa ikäänkuin valo tulisi hänestä eikä
lyhdystä!

MUUKALAINEN matkien yksitoikkoisella äänellä.

Te uneksitte avosilmin.

TAITURI

Miksi te matkitte! Saattehan minut raivoon. Älkää estäkö minua!

KASVATTISISAR tuijottaen kuin unessa taituriin.

Ehkä hän on muuttunut niin, etten minä häntä enään tunne.

    Teatterista kuuluu vihellyksiä ja melua. Harmaapukuinen nainen
    laskeutuu alas portaita, kulkee jäykkänä pää pystyssä ja kylmänä.

TAITURI

Ah!

MUUKALAINEN

Te uneksitte avosilmin.

KASVATTISISAR

Minä en tarvitse enään lyhtyä, minä näen muutenkin. -- Minun täytyy
etsiä häntä muualta.

    Kääntyy pois ja katoaa hiljaa.

HARMAAPUKUINEN NAINEN taiturille.

Mitä sinä tuijotat, etkö sinä näe minua!

TAITURI riistäytyy irti.

Ihanaiseni, silkkihiireni, mikset sinä tule, missä sinä olet? Minun
sydämmeni janoo ja huutaa sinua. Etkö sinä kuule, etkö sinä näe, kuinka
minä ikävöin sinua... silkkihiiri...

HARMAAPUKUINEN NAINEN

Etkö sinä näe minua?

MUUKALAINEN koputtaa poliisikojun seinään, poliisit tulevat.

Suloinen ja ihmeellinen!

HARMAAPUKUINEN NAINEN muukalaiselle.

Etkö sinäkään näe minua!

TAITURI ottaen lyhdyn maasta.

Ei se ollutkaan haihtuva harhakuva!

    Tarttuu muukalaiseen.

Nyt minä tunnen sinut! Sinä roisto, sinä sokaisit hänet, niin ettei hän
nähnyt minua, sinä petit minut ja sinä myrkytit puhtaimmat ajatukseni,
minä näin hänet ja sinä karkoitit hänet.

ENSIMMÄINEN VARTIJA

Miksi sinä huudat!

MUUKALAINEN

Hän on riivattu, hän näki taas hourekuvansa.

TAITURI

Konna! Tämä mies seuraa minua kaikkialle, pankkiin, postiin,
ravintoloihin, sekoittaa juomani, myrkyttää mieleni ja väijyy henkeäni!

MUUKALAINEN

Hän on hengensairas. Viekää hänet sairaalaan!

ENSIMMÄINEN VARTIJA muukalaiselle.

Menkää!

    Poliisi soittaa sairaalan kelloa ja vie taiturin portista.

MUUKALAINEN harmaapukuiselle naiselle.

Kuuletko lohikäärmeen viheltävän?

HARMAAPUKUINEN NAINEN

Kuulen.

MUUKALAINEN

Kuuletko minun ääneni?

HARMAAPUKUINEN NAINEN

Kuulen.

MUUKALAINEN

Nyt sinä olet minun!




KUUDES KUVAELMA


Sama huone kuin ensimmäisessä kuvaelmassa. Taituri istuu vuoteensa
laidalla päässä valkoinen kudottu patalakki, yllä valkoinen, pitkä,
polvien yli ulottuva sairastakki, valkoiset housut, jaloissa raskaat,
keltaiset kengät.

ENSIMMÄINEN SAIRAS vuoteessa.

Sinä katselet rikkinäistä vesikarahviinin suuta. Se asetetaan aina
uuden tulokkaan yöpöydälle, annetaan tilaisuus... Pieni nykäys
lasinsirpaleella...

TAITURI

Sinä ajattelet pahaa.

ENSIMMÄINEN SAIRAS

Sinä itse ajattelit ja nyt, nyt sinä luulet, että minä... Niin minäkin
ensin...

TAITURI

Minä olen jo tottunut kohtalooni, olen tehnyt sen kanssa liiton.

ENSIMMÄINEN SAIRAS

Tottua elämään on paljon vaikeampaa.

TAITURI

Täällä? Tuolla?

    Näyttää ulos.

Kaikkialla ristikko, kaikkialla minä käyn ristiin.

ENSIMMÄINEN SAIRAS

Ja lopulta ehkä ristin luo. -- Et sinä ole vielä kylliksi kärsinyt,
sinä olet vain leikkinyt kärsimysten kanssa, ja suloinen tyytyväisyys
on niitä aina seurannut.

TAITURI

Kärsimykset kehittivät minun kättäni, osasin paremmin piirtää...
mustia, rohkeita juovia... Jälkeenpäin minä nauroin varmassa
voimassani.

ENSIMMÄINEN SAIRAS

Vahingon voimakasta naurua, kerskailit kärsimyksilläsi, ne kostavat,
sillä sinä et antanut niiden kehittää sydäntäsi.

TAITURI

Itseinho?

ENSIMMÄINEN SAIRAS

Kaikki vain mustien juovien vuoksi. Sinä nautit siitäkin, sait oivia
aiheita, saatana-aatoksia, neronvälähdyksiä. -- Kun sinä täältä
pääset, jos pääset, niin sinä kiellät kurjuutesi. Ei, sinä tulet täällä
hyvin toimeen itsesi kanssa vaikket aina muiden kanssa.

TAITURI

Sinä pilkkaat minua, sinä et tunne tuskaani.

ENSIMMÄINEN SAIRAS

Kuta enemmän muut täällä kärsivät, sitä helpompi sinun olla.

TAITURI

Ne lisäävät tuskiani. Minä olen unelmieni uhri. Hirveätä unta! Heräänkö
minä milloinkaan?

ENSIMMÄINEN SAIRAS

Et herää etkä täältä pääse ennenkuin joku uhrautuu sinun puolestasi.

TAITURI

Ikuinen, Ikuinen, miksi minä muiden tähden saisin kärsiä?

ENSIMMÄINEN SAIRAS

Ei sitä tiedä... Ehkä sinä jollakin salaisella tavalla olet kasannut
meidän kaikkien päälle hehkuvia hiiliä.

TAITURI

Elämän kiirastultako tämä olisi! Ja jälkeen päin, kun muut ovat loppuun
kärsineet...?

ENSIMMÄINEN SAIRAS

Saat sinä kärsiä saman verran kuin kaikki yhteensä.

TAITURI

Sinunkin tuskasi? Mitä olen minä sinulle tehnyt?

ENSIMMÄINEN SAIRAS

En tiedä, mutta vaistomaisesti minä tunnen, että sinä olet minullekin
jotain tehnyt.

TAITURI

Sinä vihaat minua, sinulla on "paha katse".

ENSIMMÄINEN SAIRAS

Sinä luulet, että kaikki katselevat sinua pahalla silmällä, mutta sinä
itse katselet muita mustasti. Lähdet aina itsestäsi, ajattelet
päinvastaista.

TAITURI

Päinvastoin! Kirottu sana! Se solmii minut, se kaikuu kaikkialla
vastassani. Päästäjäni, päästäjäni! Ikuinen, suuri tuntematon, auta
minua, armahda minua, minä huudan sinua hädässäni, anna minun löytää
oikea sana, suuri ja pyhä sana, joka päästää minut, nostaa minut sinun
voimaasi! Pelasta minut umpisokkelosta, tästä vankeuteni pimeydestä
aurinkoon, aurinkoon, valoon ja vapauteen ennenkuin...

TOINEN SAIRAS

Musta henki! Porca madonna, mene pois, herjahenki, mene pois
muukalainen!

TAITURI

Hirveältä tuntuu ajatellessa, että minä ehkä alan matkia
kanssasairaitani, minä nostan käteni korkeutta kohden... .

ENSIMMÄINEN SAIRAS

Ja ajattelet samalla, että kätesi muodostavat ikäänkuin goottilaisen
kirkon akkunakuvion.

TAITURI

Minä en voi, minä en voi... Minä tunnen, kuinka käteni puristautuu
kokoon nyrkiksi, jota en auki saa. Tämä on liikaa.

ENSIMMÄINEN SAIRAS

Uljas uhma-asento! Puuttuu vain korkea vuori, ylhäällä taivas. Sinä
teeskentelet Ikuisen edessä niinkuin olet teeskennellyt paholaisen
kanssa. Ei saa pilkata paholaistakaan.

TAITURI

Minä olen ollut oma paholaiseni. -- Mikä tuossa on!

    Ottaa permannolta nuoran.

Nuora, silmukka! Sinäkö sen olet asettanut juuri tuohon?

ENSIMMÄINEN SAIRAS

Sairasviittani vyö. Minä en tarvitse sitä, minä tunnen sen, niin, minä
en ole sitä ennen sanonut.

PALJASJALKAMUNKKI tulee pirskoittaen pyhää vettä vuoteille.

Puhdistakoon pyhä vesi teidät synneistänne!

TAITURI

Täällä on todellakin likaista. Koskahan täällä on pesty permantoa?

ENSIMMÄINEN SAIRAS

Minä aavistan loppuni... katsos täällä...

    Osoittaa sydäntään.

Nikkaroi ja nakertaa öin päivin... minä kaaduin kerran kadulle... näin
tyttäreni...

TAITURI

Mikä siellä nakertaa?

ENSIMMÄINEN SAIRAS

Kuolemanlintu, taudin tikka.

TAITURI

Mutta sinun poskesi hehkuvat...

ENSIMMÄINEN SAIRAS

Syksyn sairasta punaa.

TAITURI

Paljasjalkamunkki! Hän katselee sinua!

ENSIMMÄINEN SAIRAS

Minä tiedän sen, hän aavistaa sen. Hän käy aina mestari Viikatemiehen
edellä.

PALJASJALKAMUNKKI taiturille.

Nuora kädessä? Aijotko sillä pyydystää kuolemanlintua? Ei sitä niin
helposti saa kiinni, livahtaa helpommin kuin ajatus -- pitaalinen
ajatus!

TAITURI heittää hätäisesti nuoran vuoteensa viereen.

Ei se ole minun nuorani.

PALJASJALKAMUNKKI näyttää rukousnauhaansa.

Vaihda tällaiseen kuin minulla on!

TAITURI

Minä olin koulussa huono laskemaan. Minä en ole koskaan elämässäni
tehnyt laskuja.

PALJASJALKAMUNKKI

Kullakin on oma laskunsa. Saat hiljaisen kammion.

TAITURI

Hiljaisuus on kuoleman kumppani.

PALJASJALKAMUNKKI

Voit rukoilla siveltimelläsi, madonna antaa sinulle uuden elämän
värit...

TAITURI

Naiset ovat epäluotettavia.

PALJASJALKAMUNKKI

Joku on sinut pettänyt?

TAITURI

Niin.

PALJASJALKAMUNKKI

Ja sinäkin olet pettänyt?

TAITURI

Niin.

PALJASJALKAMUNKKI

Yömaalari! Onhan teidän maassanne valkeitakin öitä. Eikö sinulla ole
yhtään valkoista ajatusta! Ajattele!

TAITURI

Valkea sisko, kasvinsiskoni!

PALJASJALKAMUNKKI

Madonna on valkoinen kuin tunturin lumikukka.

TAITURI

Tämä on kuumaverinen maa, täällä yö on aina musta, voisin langeta
uudestaan.

PALJASJALKAMUNKKI

Heikkouden syntiin?

TAITURI

Nyt minä olen heikko, herkkä ja huono, voisitte voittaa minut
kirkkoruusujenne ja pyhien sauhujenne tuoksuilla. Mutta ne ovat
ruusunkauniita, viehkeitä valeita! Tulkaa silloin, kun minä olen
taistovalmis ja terve.

PALJASJALKAMUNKKI ensimmäiselle sairaalle

Entä sinä veljeni! Sinun tyttäresi odottaa ulkona, minä päästin hänet
portista, kuin katuva Magdaleena hän itkee.

    Munkki menee.

ENSIMMÄINEN SAIRAS

Minun aikani on tullut, tulkoon hänkin!

NAINEN tumman tohtorin seuraamana.

Isä, isä, voitko sinä unohtaa, voitko sinä antaa minulle anteeksi, suru
on ollut sinun suuruksesi, iloton on ollut iltasi. Sinulla ei ole ollut
tytärtä.

ENSIMMÄINEN SAIRAS

Unohda itsesi!

NAINEN polvistuen vuoteen viereen.

Mutta elämä ei unohda, sen silmät huutavat halveksimista.

ENSIMMÄINEN SAIRAS

Älä anna sieluni kulkea kadulla. Hajota hiukset silmiltäsi, niin näet!

NAINEN

Minä en näe mitään.

ENSIMMÄINEN SAIRAS

Voitele hiuksesi öljyllä ja mene pesemään pitaalisia. Koko maailma on
sairashuone. Nyt en ole terve enkä sairas, minä tunnen paratiisin
ruusujen tuoksun. Hän joka hoitaa ruusutarhaa, hän kuuli sinun
ylpeytesi pyynnön, hän kuulee myös nöyryytesi huokauksen.

    Vaipuu horrostilaan.

NAINEN

Isä, isä taivaassa.

TUMMA TOHTORI (muukalainen).

Miten te viihdytte? Tahdotteko sikaarin?

TAITURI

Huumaako se? Ei, minä en huoli!

TUMMA TOHTORI

Teillä on pankissa rahoja mutta te ette voi niitä itse nostaa?

TAITURI

En ymmärrä, miksei pankki niitä maksa. Joku muotovirhe? Tahtoisitteko
te ehkä olla avulias, en luota hoitajiin.

TUMMA TOHTORI

Mutta te epäilette. Missä on pankin lähettämä kirje?

TAITURI

Te neuvoitte huonon vaihtopankin, varkaiden pesän.

TUMMA TOHTORI

Minäkö? Ei, yhdistys arveli...

TAITURI

Ei, ei, minä en tahdo...

TUMMA TOHTORI

... että te ette enään saa olla täällä, huomenna teidän täytyy lähteä,
rahanne ovat jo kuluneet sairashoitoon.

TAITURI

Mihinkä selkkauksiin minä olen joutunut! Ei, ei, minä en tahdo pois
täältä, miten kasvinsiskoni minut löytää? Hän aavistaa, että minä olen
sairas, hän etsii eikä pääse sisälle. Vaatteeni ovat vartijat
repaleiksi repineet, minun tavarani jäivät ravintolaan, enkä voi niitä
lunastaa.

TUMMA TOHTORI

Miksi karkasitte ja jätitte ravintolan?

TAITURI

Minä näin paarit asuntoni edessä. Näin harmaan naisen, näin valkean
siskon, teatterit, poliisit, varkaat, ah, kaikki on saasta ja
sekaannus. Sanokaa, onko kasvinsiskoni tuolla ulkona? Päästäkää hänet
minun luokseni!

TUMMA TOHTORI

Jos hän nyt olisikin ulkona, jos minä päästäisin, mutta te näette
näkyjä, veressä kulkee kuvia, se ei olisi terveellistä teille,
luulisitte hänet unikuvaksi, minä pidän kyllä huolen hänestä, hän on
varmassa tallessa.

TAITURI katkerasti.

Sen minä uskon. Minä näen yhtä selvästi kuin tekin, ehkä syvemmin ja
selvemmin kuin koskaan. Te olette saaneet minut ansaan, minä näen koko
saatanallisen juonen. Te saitte minut tänne, nyt voitte menetellä
kanssani tahtonne mukaan.

TUMMA TOHTORI nauraa ja koputtaa päätään.

Teidän päänne on sekasin.

TAITURI

Se on järjetön vale, valonarka vale! Kiertäjä, kiusaaja, te sekaannutte
minun asioihini, ehkä minä huomenna olen kuin kerjäläinen, jonka
jokainen luotaan työntää. Te syöksette turmioon hänetkin, hänen valkean
sielunsa te turmelette, ei, ei, sitä te ette voi tehdä, mutta te
runtelette ehkä hänen ruumiinsa. Missä kivikammiossa hän nyt itkee? Te
olette pyöveli ettekä mikään lääkäri.

TUMMA TOHTORI

Rakas ystävä, te tarvitsette lepoa.

TAITURI

Miksi te minua kiusaatte? Te olette kaksimielinen. Nyt te näytätte taas
lempeämmältä, teillä on kaksi naamaa, toisinaan uskon teitä, toisinaan
en. Käyköön miten tahansa! Menkää pankkiin, minä annan valtakirjani,
tässä on pankin minulle osoittama kirje, mutta tulkaa takaisin, tuokaa
hänet tänne, niin minä annan teille koko elämäni ystävyyden.

TUMMA TOHTORI

Minä menen, ehkä saatte olla täällä vielä jonkun ajan, puhun
yhdistykselle... Niin, samalla kerron, teidän taulunne "tanssivat
paholaiset" on herättänyt suurta huomiota näyttelyssä.

TAITURI

Ei se minua enään ilahuta. Tumma tohtori, antakaa se poltettavaksi!
Minä en kärsi sitä taulua.

TUMMA TOHTORI

Miksi?

TAITURI

Siksi, että minä olen väreihin sekoittanut omaa sydänvertani.

TUMMA TOHTORI

Kuvannollisesti puhuen? Pelkäätte, että maailma näkisi taulussa oman
sielunne.

TAITURI

Maailma on niin valmis heittämään lokaa, mieluummin minä tahtoisin
tulla kivitetyksi.

TUMMA TOHTORI

Marttiirakruunu miellyttää teitä ehkä enemmän kuin laakerit.

    Menee.

TAITURI

Hän meni. Miksi hän nauroi?

NAINEN

Tanssivat paholaiset!

ENSIMMÄINEN SAIRAS tointuu.

Tanssivat paholaiset! Hänkö?

NAINEN

Hän.

ENSIMMÄINEN SAIRAS koittaa nousta.

Minä tahdon nähdä hänet, joka on alkusyy meidän perikatoomme, ei, minä
en näe häntä, hän on niin alhaalla. Minä näen taivaan aukenevan, minä
näen enkelien tanssin ikuisen valon ympärillä.

    Vaipuu vuoteelle.

NAINEN

Domine miserere nostri!

TAITURI

Miserere nostri.

NAINEN

Hän ei saa kuolla, missä on lääkäri?

TAITURI

Kaunis on hänen lähtönsä. Elämä oli ennen minun lääkärini, nyt en
minäkään enään tarvitse lääkäriä.

NAINEN

Ei tuo äskeinen ollut mikään lääkäri.

TAITURI

Kuka hän oli?

NAINEN

Muukalainen, musta mies ravintolasta, sama, joka seisoi teatterin
torilla, sama, joka juoksi sen valkeahipiäisen neidin jälessä.

TAITURI

Valkean siskon?

NAINEN

Jolla oli hopeanhelinä äänessä niinkuin minullakin, narrinkello,
muistatko?

TAITURI

Muistan kaikki, kaikki on niin hirveän selkeätä, tulkoon nyt pimeys ja
peittäköön kaikki!

NAINEN

"Tulkoon pimeys ja pimeys tuli!"

    Sairaat huutavat, pienet pojat kainalosauvoineen ja
    silmäsiteineen tulevat viereisestä salista ja kiusaavat
    sairaita, heiluttavat etusormea nenänsä edessä ja
    viheltävät matkien hoitajia.

TOINEN SAIRAS hourailee.

Mene, mene! Harmaa ja valkonen, harmaa ja valkonen! Viekää pois ruumis,
viekää pois ruumis! Menkää pienet paholaiset!

NAINEN

Nyt sinun valkea siskosi saa tanssia kadulle. Se on elämän
varjotanssia. Minä surkuttelen sinua, sinä et saa nähdä paratiisin
utuisia tarhoja.

TAITURI

Sinä et kiroo minua, et hylkää hyvyydessäsi.

NAINEN

En. Sinä olet jo hyljännyt itsesi!

TAITURI

Ah!

NAINEN

Minä menen, Tarvitsen rahoja... Isäni tarvitsee sielumessun.

    Menee, pojat seuraavat.

TAITURI

Oi, ankarat jumalat, jumalat, missä te piilette, maan te teette
helvetiksi, elämän Eedenin te teette epäilyn erämaaksi! Minä en jaksa
enään, valkea sisko, silkkihiiri, hieno, suloinen silkkihiireni, anna
minulle anteeksi! Minä en tiedä enään, missä minä olen, minä en tiedä
enään, mitä minä teen.

    Näyttämö pimenee. Kuusi miestä neljännen kuvaelman lopusta
    ilman soihtuja kantaa kuomupaaria, he asettavat kuolleen
    ensimmäisen sairaan taiturin vuoteeseen, paareilta he nostavat
    teatterin ovenvartijan ja asettavat hänet ensimmäisen sairaan
    vuoteeseen. Ottavat verhon kasvoiltaan ja asettuvat pöydän
    ympärille.

TAITURI kulkee vuoteelleen, huomaa kuolleen ja horjahtaa polvilleen
permannolle.

Ah! Kuollut makaa minun vuoteessani. Kuinka se on tapahtunut? Nyt on
tullut tilinteon yö! Mustat miehet! Onko tämäkin unta!

ENSIMMÄINEN KANTAJA osoittaa sormellaan.

Hän tuolla!

TOINEN KANTAJA

Yömaalari. Hän on tehnyt mustan synnin.

ENSIMMÄINEN KANTAJA

Puolustaako häntä kukaan?

    Sairaat huutavat.

TOINEN KANTAJA

Ehkä joku uhraa itsensä hänen tähtensä.

KOLMAS KANTAJA

Hän on sekoittanut väreihin lokaa ja ihmisverta.

VIIDES KANTAJA

Sortanut, soaissut kasvinsiskonsa.

TAITURI keksii nuoran.

Houraajan perintö, vainajan muisto!

ENSIMMÄINEN KANTAJA

Täytyykö hänen kuolla?

SAIRAAT

Kuolla, kuolla! Me tahdomme elää!

KOLMAS KANTAJA

Kuivettukoon hänen kätensä niin, ettei hän työhönsä tarttua voi!
Surkastukoon hänen siemenensä!

TAITURI

Minä tahdon kuolla.

NELJÄS KANTAJA

Ehkä joku juuri nyt rukoilee hänen puolestansa. Odottakaa, tapahtuu
ehkä jotain päinvastaista!

SAIRAAT

Eikö aamu koskaan valkene?

ENSIMMÄINEN KANTAJA

Yhdestoista hetki on lyönyt.

    Kantajat pois.

TAITURI

Minä en eroita ihmisiä enkä varjoja. Onko elämä harhanäköä vai totta,
varjotko minulle haastavat, sydämmessäni on keski-yö, ympärilläni on
yö? Minä ymmärrän sinut, mykkä yö. Minä ymmärrän sinut, vainaja, sinä
annoit minulle vihjauksen. Minä tulen!

    Kaatuu pitkälleen maahan ja kiljasee, näyttämö valkenee,
    hoitajat vievät pois kuolleen ja nostavat taiturin
    vuoteeseensa ja sitovat hänen kätensä.

ENSIMMÄINEN HOITAJA

Hän langetti tuomionsa.

TOINEN HOITAJA

Yritti sen itse panna täytäntöön.




SEITSEMÄS KUVAELMA


Sama huone kuin edellisessä kuvaelmassa. Taiturin kädet ovat sidotut,
hoitajat laskevat rahojaan pöydän ääressä seisten.

TEATTERIN OVENVARTIJA vastapäisessä vuoteessa.

Yömaalari, sinäkö se olet? Sinua etsii lyhtynainen.

TAITURI

Valkea sisko! Miksi sinäkin minua kiusaat?

TEATTERIN OVENVARTIJA

Bravo, bravo, nouse ja kumarra, niin näyttelijätkin tekevät, kun juuri
ovat kuolleet.

TAITURI

Niin, minä olen kuin kuollut.

TEATTERIN OVENVARTIJA leikillä.

"Ollako vai ei, kas siit' on kysymys". Minä olisin näytellyt mainiosti
Hamlet'ia. Ja Ofelia! Mikä ihana Ofelia hän olisi ollut, lyhtynainen.
Mutta sinä pilasit hänet. Mitä sinä teit hänelle? Hän kulki kuin
unissaan, hän olisi unohtanut osansa. Sinä uskottelit hänelle
tähtitarhoja ja veit hänet likaisen lätäkön partaalle.

TAITURI

Hän on kuin ihana ilmestys, ei häneen loka voi tarttua. Kun minä häntä
ajattelen ja tekoani, tunnen kuinka koko ruumiini punastuu ja vapisee.
Kun minä ajattelen hirmumyrskyä, joka kävi sielussani ja tuskan tulta,
joka puhdisti, tunnen minä ikäänkuin hänen henkensä lähestyisi minua,
minä tunnen kummallisen tyyneyden, joka leviää sisässäni. Ennen oli
minulla nautinnon levoton ilo, nyt tunnen minä kärsimyksen suuren ja
syvän ilon. Sen piti niin tapahtuman.

TEATTERIN OVENVARTIJA

Sinä pyrit vielä ylös elämän näyttämölle, missä ne näyttelevät aina.
Minäkin matkin, mutta minä sekoitin kaikki osat niin, etten enään
muistanut ovenvartija-osaani, vaan lähdin etsimään lyhtynaista, minä
kuvittelin voivani irroittaa tähdet taivaalta.

TAITURI

Sinä näit hänet?

TEATTERIN OVENVARTIJA

Ja unohdin vetää alas esiripun. Sinun syysi, että minä nyt kummittelen
täällä. Ensin en osannut varjella teatterin ovea, sitten en osannut
varjella sieluni ovea, päästin sinne huonoa seuraa.

TAITURI

Miksen minä kuollut!

TEATTERIN OVENVARTIJA

Kiittämätön! Kiitä jumalaa tai kohtaloa, joka mustan esiripun takana
vääntää suurta maailman teatterikonetta. Kiitä taivaan yliohjaajaa,
ettäs vielä sait kumartaa, ettet todella kuollut, tapahtuu sellaista
näyttämölläkin. Kerran eräs näyttelijä erehdyksestä puhkasi toisen
sydämmen eikä toinen noussutkaan kumartamaan vaikka yleisö huusi
ihastuksesta, hän oli näytellyt kaikkien taiteen sääntöjen mukaan.
Nouse ja kumarra! Niin, mutta eihän täällä kukaan taputakkaan käsiään,
taisit näytellä huonosti.

TAITURI

Etkö näe, etten voi liikuttaa jäsentäni.

TEATTERIN OVENVARTIJA

Sinä et liiku, mutta henkesi liikkuu, siksi sinä nyt näet.

TAITURI

Minä näen uusia maailmoja ja minä käsitän nyt paremmin elämää.

TEATTERIN OVENVARTIJA

Tuolla ulkona ne aina liikkuvat, siksi ne eivät ehdi nähdä.

TAITURI

Ikuisessa kiertokulussa, päin ja vastoin.

TEATTERIN OVENVARTIJA

Tuolla elämä on epätodellista, ne matkivat ja kulkevat naamareilla, ne
hymyilevät ja valehtelevat ja uskovat omia valeitaan.

TAITURI

Onko elämä täällä todellista?

TEATTERIN OVENVARTIJA

Täällä kuopassa näkee ihmiset sellaisina kuin ne todella ovat.

TAITURI

Minä olen täällä puhdistanut sydämmeni paljosta romusta ja tomusta,
jota sinne aikojen kuluessa on kasaantunut. Ennen valossa väikkyessäni
en nähnyt auringolta, nyt pimeässä näen selvemmin.

TEATTERIN OVENVARTIJA

Sinä astuit alas kurjuuden kuoppiin ja huvittelit itseäsi siveltimellä,
minkä olit ostanut valkoisesta, päivänpaisteisesta puodista, jossa
rikkaus rehenteli.

TAITURI

Ja sitte minä ympäröin kurjuuden kultaisilla puitteilla.

TEATTERIN OVENVARTIJA

Ei ole mustaa kaikki, mikä mustalta näyttää, eikä ole kultaa kaikki,
mikä kimmeltää.

TAITURI

En ymmärrä, katkeruuteni taakka kevenee. Täällä on nyt niin hiljaista,
kummallista, sairaatkin ovat niin levollisia.

TEATTERIN OVENVARTIJA

Ikävöit tuonne ylös valkeuteen?

TAITURI

Ja puhtauteen. Minä ikävöin puhtautta.

TEATTERIN OVENVARTIJA

Per aspera ad astra! Uskallatko sinne päästyäsi maalata valkoisilla,
puhtailla väreillä? Etkö pelkää mustaajien pilkkaa, ne tahtovat kaikki
kaltaisikseen?

TAITURI

Sinä olet hauska ja samalla kummallinen mies, sinä olet niin
rauhallinen. -- En taida tästä koskaan nousta.

TEATTERIN OVENVARTIJA

Näin sen lyhtynaisen. Siitä hetkestä asti tunsin ikäänkuin kultainen
säde hiljaa hivellen olisi hiipinyt minun sydämmeeni.

TAITURI

Valkea sisko, valkovuokko, valkosielu!

TEATTERIN OVENVARTIJA

Sinä olit syntyessäsi ihminen, pyri uudestaan ihmiseksi.

TAITURI

Minä odotan liikkumatta, hämärä läikkyy minun päälläni, tapahtuu kai
jotain ihmeellistä. Ah elämä ja elämän valkeus, ehkä minä taas näen
sinun kajastavat kasvosi.

TOINEN SAIRAS rukoilee.

Sancta madonna, ora pro nobis...

KOLMAS SAIRAS

Ora pro nobis peccatoribus.

HARMAAPUKUINEN NAINEN tulee hiljaa ja istuu taiturin vuoteelle.

Päästäkää hänen siteensä!

HOITAJA

En voi, hän nosti kätensä omaa lihaansa vastaan.

TAITURI, seuraava kahdenpuhelu hillitysti ja hiljaisesti.

Sinä? Sinä et ole päästäjäni.

HARMAAPUKUINEN NAINEN

Minä tulin päästämään sinut itsestäni! Sinä et ole minulle vihainen,
sinä et pilkkaa minua?

TAITURI

En. Minä näen, että sinä olet murtunut. Suru on pyhä. Minä itse olen
paljon rikkonut.

HARMAAPUKUINEN NAINEN

Ja rakastanut. Sinulle annetaan paljon anteeksi. Minä en ole rakastanut
ketään.

TAITURI

Onko hän ulkona, muukalainen? Älä kummastu, mutta minä olen huomannut,
että te usein yhdytte sairaalan portilla.

 HARMAAPUKUINEN NAINEN

Me emme yhdy enään koskaan, kahleet katkeavat.

TAITURI

Minä ymmärrän sinut, vapaus oli sinun elämäsi tunnussana.

HARMAAPUKUINEN NAINEN

Siksi minä nyt riistin häneltä hänen vapautensa. Hän pilkkasi minua,
tiedätkö, hän löi minua. Minä koitin nousta lauluni siiville ja hän
painoi minut raa'asti alas. Minä lauloin joutsenlauluni. Minä olen
kadottanut kokonaan lauluääneni, minä en laula enään koskaan. Alati soi
minun korvissani vihellyksien vihuri, mutta inhoittavampi on hänen
pilkkanaurunsa kuin hähätys helvetistä.

TAITURI

Ja hän?

HARMAAPUKUINEN NAINEN

Hän istuu tuolla vastapäätä väärentäjien ja varkaiden penkillä, minä
ilmaisin hänen salaisuutensa.

TAITURI

Ja minä? Olenko minä houreitteni vanki? Minä toisinaan pelkään
ajatuksieni pohjatonta paloa, mielikuvieni hurjaa ajoa. Mielikuvitus on
vaarallisin kummilahja, minkä elämän haltijat voivat antaa.

HARMAAPUKUINEN NAINEN

Tämä sielusi myrsky oli sinulle tarpeellinen. Sinä nouset sen alta
puhdistuneena, sinun voimasi nukkuu vain.

TAITURI

Nousenko kamppailuun tylyn elämän kanssa?

HARMAAPUKUINEN NAINEN

Koita olla ystävä elämän kanssa.

TAITURI

Ei minulla ole ollut kuin yksi ystävä ja sekin petti minut.

HARMAAPUKUINEN NAINEN

Kuka se ystävä oli?

TAITURI

Minä itse.

HARMAAPUKUINEN NAINEN

Onnettomuudessa ystävä tutaan. Sinä tunnet nyt heikkoutesi.

TAITURI

Hirveätä unta olen minä nähnyt. Olen luullut, että minä, maa, kaikki,
joita rakastin ja vihasin, hyve ja pahe saastaisessa sekamelskassa
vyöryimme kohti maailman tulipaloa, aurinko pimeni, pelkoni kasvoi
kammottavaksi aaveeksi, ja ajatuksiini hiipi hämmennys. -- Ymmärrätkö?
Ymmärränkö minä? Minä olen lähennellyt elämän suurta salaperäisyyttä.
Ah, täytyykö minun kuolla?

HARMAAPUKUINEN NAINEN

Minä en katsele sinun silmilläsi. Minä olen sittenkin ollut enemmän
katsoja kuin näyttelijätär, mutta minä uskon -- älä naura minulle --
hyväänkin, mutta minä olen kyllästynyt kaikkeen, hyvät olennot ovat
yksipuolisia ja henkisesti köyhempiä. Nyt en usko pahaankaan. Elämä on
täynnä vain pieniä neulanpistoja, se on elämän pientä mustaa kostoa.

TAITURI

Pimeä kosto!?

HARMAAPUKUINEN NAINEN

Niin ehkä kaikki maailman pienet sammakkosielut -- niin minä niitä
nimitän -- salaisesti tietämättään muodostavat sellaisen seuran,
huutavat turhuuden turulla ja pönkittävät pieniä, lahoovia,
mädäntyneitä epäjumaliaan.

TAITURI

Sinä kiersit kysymystäni, jääköön se hämäräksi salaisuudeksi. Mutta
sano minulle, enhän minä mieletön näe valekuvia? Valkea sisko, käykö
hän näillä kadotuksen kaduilla, minä luulin nähneeni hänet, minä kuulin
hänen äänensä? Oliko se unta?

HARMAAPUKUINEN NAINEN

Minä näin kasvinsiskosi. -- Minä riistin hänet hänen vallastaan.

    Osoittaa ulos.

Älä kiitä minua, älä ajattele minusta hyvää, se tuntuisi naurettavalta,
minä tein sen itserakkaudesta, katkeruudesta, kostonhalusta.

TAITURI

Harmaa villikissa.

HARMAAPUKUINEN NAINEN

Sinä näet kasvinsiskosi. Silmistäsi silloin suomut putoavat, sinä näet.
Minua sinä et enään näe, sinä et ole koskaan minua oikein nähnyt. --
Minä sanon sinulle nyt hyvästini, minä lähden.

TAITURI

Sinä uhraudut... Sinä matkustat?

HOITAJA

Saan huomauttaa, aika on lopussa.

HARMAAPUKUINEN NAINEN

Niin, minä matkustan.

TAITURI

Kauvas?

HARMAAPUKUINEN NAINEN

Hyvin kauvas.

TAITURI

Etkö palaa?

HARMAAPUKUINEN NAINEN

En.

TAITURI

Et koskaan?

HARMAAPUKUINEN NAINEN

En koskaan.

TAITURI

Sinä...?

HARMAAPUKUINEN NAINEN mennen hiljaisesti.

Minä matkustan sinne, mistä en voi palata.

TAITURI

Älä mene! Ah, minä aavistan, minne hän meni. Musta seinä nousee
ajatuksieni eteen, ei ovea, ei aukkoa, ei apua missään, missään.

    Vaipuu itkien vuoteelle.

TEATTERIN OVENVARTIJA

Suuri näyttelijätär -- elämässä. Hän ei häväise itseänsä. Hän kaatuu
siihen, missä hän seisoo. Lohikäärme, lohikäärme, et sinä nyt vihellä.
Bravo, bravo! Paukuttakaa nyt käsiänne, sammakkosielut!

TAITURI

Sinä olet mieletön!

TEATTERIN OVENVARTIJA

Koko maailma on mieletön.

HOITAJA

Hiljaa! Kas niin, nyt on nukkumisen aika.

    Vääntää sähkönappulaa niin, että kattosähkö sammuu, irroittaa
    sähkölangan seinästä ja johtaa valon pieneen sähkölamppuun,
    jonka hän asettaa yöpöydälle taiturin viereen, paneutuu lepäämään
    rautaiselle lepotuolille niin, että lampun särmi jättää näyttämön
    takaosan pimeäksi niin ettei näy muuta kuin taiturin vuode.
    Taiturin kasvot ovat valossa. Holvin takana kuuluu sairaalan
    kello lyövän useoita kertoja. Hetken hiljaisuus.

TAITURI

Ikuinen, suuri henki korkeudessa, lähesty minua suuri tuntematon,
rakentaja ja tuomari, armahda meitä kaikkia kurjia irvikuviasi, isä
meidän...

TEATTERIN OVENVARTIJA kuiskaa.

Nukutko? Nukahti kurja kyyneliinsä. Domine, miserere nostri!

    Nukahtaa.

    Seuraava kulkue tulee oikealta: kaksi yövartijaa kuhmurasauvoineen
    ja lyhdyt käsissä. Kolmannen kuvaelman teatterin-ovenvartija
    kantaen tauluja "Sodoma ja Gomorra" ja "tanssivat paholaiset".
    Mustiin puettuja naisia kantaen laakerin oksia. Kaksi viinuria
    punaisissa esiliinoissa kantaen isoa viinimaljaa, jälessä kaksi
    pientä poikaa viinilehvät otsalla. Muukalainen mustassa viitassa
    kädet kahleissa jälessä ensimmäinen poliisi, sitte kaksi
    seikkailijaa vartioiden seuraamina. Ensimmäisen sairaan
    kuolinkirstu kantajineen, jälessä "yölepakko" hiukset valloillaan,
    paljasjalkamunkki, kuoripoikia y.m. Kulkue katoaa vasemmalle.
    Ruumissaaton aikana kuuluu näyttämön takaa suruvirsi. --
    Näyttämön taustalla näkyy nyt valkoiset portaat, jotka johtavat
    valkoiselle pilaritemppelille, jota ympäröi tummat kypressit ja
    sininen tähtitaivas. -- Vasemmalta tulee valkoisiin puettuja pieniä
    tyttöjä, jotka kantavat ruusuja. Valkoisiin pitkiin viittoihin
    puetut naiset, joiden käsissä on valkoiset pitkät liljat,
    asettuvat niin, että näyttävät täyttävän temppelille johtavat
    portaat. Hilpeä hymni kuuluu näyttämön takaa. Tulee
    kasvattisisar valkoisissa vaatteissa lilja kädessä.

TAITURI

Valkea sisko!

KASVATTISISAR

Sinä kutsuit minua.

TAITURI

Päästä minun siteeni!

KASVATTISISAR

Minä päästän sinun siteesi. Näetkö?

    Päästää siteet.

TAITURI

Minä näen, minä näen! Siteeni putoo kuin kukkakiehkura. Anna minulle
anteeksi, armas, valkea sisko silkkihiiri.

KASVATTISISAR

Anna itse itsellesi anteeksi.

TAITURI

Minä harhailin kuin ääni erämaassa.

KASVATTISISAR

Se etsi suurta soittajaansa.

TAITURI

Joka sovittaisi sen äänen suureen sävelluomaansa. Kuule!

    Hymni kasvaa.

TAITURI

Rauha, rakkaus loppumaton! -- Mutta missä sinun lyhtysi on?

KASVATTISISAR

Minulla on nyt ikuinen...

TAITURI

Ikuinen...?

KASVATTISISAR

Ikuinen lilja! Nouse, minä näytän sinulle tien!

TAITURI

Minne?

KASVATTISISAR.

Ikuisia tähtiä kohden.

TAITURI

Ad astra!

    Näyttämö pimenee. Kun taas on valoista, näkyy entinen sairashuone
    hiukan muutettuna, rautaverkkoakkunan sijalla on tavallinen
    akkuna, Kristuksen kuva on poissa, samaten pöytä. Huone on
    siistimpi ja valoisampi, peitteet peittävät kokonaan sairaita.
    Hoitaja on kadonnut. Nukkuvan taiturin vuoteen vieressä
    seisoo kasvattisisar valkoisessa, yksinkertaisessa puvussa,
    sairaanhoitajatar vieressä.

KASVATTISISAR sairaanhoitajattarelle diakonissan puvussa.

Hän nukkuu vielä.

TAITURI herää.

Missä minä olen?

    Huomaa kasvattisisaren ja levittää kätensä.

Sinä tulit!



*** END OF THE PROJECT GUTENBERG EBOOK AD ASTRA: YÖMAALARIN UNELMA SEITSEMÄSSÄ KUVAELMASSA ***


    

Updated editions will replace the previous one—the old editions will
be renamed.

Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg™ electronic works to protect the PROJECT GUTENBERG™
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away—you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.


START: FULL LICENSE

THE FULL PROJECT GUTENBERG LICENSE

PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg™ mission of promoting the free
distribution of electronic works, by using or distributing this work
(or any other work associated in any way with the phrase “Project
Gutenberg”), you agree to comply with all the terms of the Full
Project Gutenberg™ License available with this file or online at
www.gutenberg.org/license.

Section 1. General Terms of Use and Redistributing Project Gutenberg™
electronic works

1.A. By reading or using any part of this Project Gutenberg™
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg™ electronic works in your
possession. If you paid a fee for obtaining a copy of or access to a
Project Gutenberg™ electronic work and you do not agree to be bound
by the terms of this agreement, you may obtain a refund from the person
or entity to whom you paid the fee as set forth in paragraph 1.E.8.

1.B. “Project Gutenberg” is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg™ electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg™ electronic works if you follow the terms of this
agreement and help preserve free future access to Project Gutenberg™
electronic works. See paragraph 1.E below.

1.C. The Project Gutenberg Literary Archive Foundation (“the
Foundation” or PGLAF), owns a compilation copyright in the collection
of Project Gutenberg™ electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg™ mission of promoting
free access to electronic works by freely sharing Project Gutenberg™
works in compliance with the terms of this agreement for keeping the
Project Gutenberg™ name associated with the work. You can easily
comply with the terms of this agreement by keeping this work in the
same format with its attached full Project Gutenberg™ License when
you share it without charge with others.

1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg™ work. The Foundation makes no
representations concerning the copyright status of any work in any
country other than the United States.

1.E. Unless you have removed all references to Project Gutenberg:

1.E.1. The following sentence, with active links to, or other
immediate access to, the full Project Gutenberg™ License must appear
prominently whenever any copy of a Project Gutenberg™ work (any work
on which the phrase “Project Gutenberg” appears, or with which the
phrase “Project Gutenberg” is associated) is accessed, displayed,
performed, viewed, copied or distributed:

    This eBook is for the use of anyone anywhere in the United States and most
    other parts of the world at no cost and with almost no restrictions
    whatsoever. You may copy it, give it away or re-use it under the terms
    of the Project Gutenberg License included with this eBook or online
    at www.gutenberg.org. If you
    are not located in the United States, you will have to check the laws
    of the country where you are located before using this eBook.
  
1.E.2. If an individual Project Gutenberg™ electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase “Project
Gutenberg” associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg™
trademark as set forth in paragraphs 1.E.8 or 1.E.9.

1.E.3. If an individual Project Gutenberg™ electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg™ License for all works
posted with the permission of the copyright holder found at the
beginning of this work.

1.E.4. Do not unlink or detach or remove the full Project Gutenberg™
License terms from this work, or any files containing a part of this
work or any other work associated with Project Gutenberg™.

1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg™ License.

1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg™ work in a format
other than “Plain Vanilla ASCII” or other format used in the official
version posted on the official Project Gutenberg™ website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original “Plain
Vanilla ASCII” or other form. Any alternate format must include the
full Project Gutenberg™ License as specified in paragraph 1.E.1.

1.E.7. Do not charge a fee for access to, viewing, displaying,
performing, copying or distributing any Project Gutenberg™ works
unless you comply with paragraph 1.E.8 or 1.E.9.

1.E.8. You may charge a reasonable fee for copies of or providing
access to or distributing Project Gutenberg™ electronic works
provided that:

    • You pay a royalty fee of 20% of the gross profits you derive from
        the use of Project Gutenberg™ works calculated using the method
        you already use to calculate your applicable taxes. The fee is owed
        to the owner of the Project Gutenberg™ trademark, but he has
        agreed to donate royalties under this paragraph to the Project
        Gutenberg Literary Archive Foundation. Royalty payments must be paid
        within 60 days following each date on which you prepare (or are
        legally required to prepare) your periodic tax returns. Royalty
        payments should be clearly marked as such and sent to the Project
        Gutenberg Literary Archive Foundation at the address specified in
        Section 4, “Information about donations to the Project Gutenberg
        Literary Archive Foundation.”
    
    • You provide a full refund of any money paid by a user who notifies
        you in writing (or by e-mail) within 30 days of receipt that s/he
        does not agree to the terms of the full Project Gutenberg™
        License. You must require such a user to return or destroy all
        copies of the works possessed in a physical medium and discontinue
        all use of and all access to other copies of Project Gutenberg™
        works.
    
    • You provide, in accordance with paragraph 1.F.3, a full refund of
        any money paid for a work or a replacement copy, if a defect in the
        electronic work is discovered and reported to you within 90 days of
        receipt of the work.
    
    • You comply with all other terms of this agreement for free
        distribution of Project Gutenberg™ works.
    

1.E.9. If you wish to charge a fee or distribute a Project
Gutenberg™ electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg™ trademark. Contact the Foundation as set
forth in Section 3 below.

1.F.

1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg™ collection. Despite these efforts, Project Gutenberg™
electronic works, and the medium on which they may be stored, may
contain “Defects,” such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.

1.F.2. LIMITED WARRANTY, DISCLAIMER OF DAMAGES - Except for the “Right
of Replacement or Refund” described in paragraph 1.F.3, the Project
Gutenberg Literary Archive Foundation, the owner of the Project
Gutenberg™ trademark, and any other party distributing a Project
Gutenberg™ electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.

1.F.4. Except for the limited right of replacement or refund set forth
in paragraph 1.F.3, this work is provided to you ‘AS-IS’, WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.

1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.

1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg™ electronic works in
accordance with this agreement, and any volunteers associated with the
production, promotion and distribution of Project Gutenberg™
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg™ work, (b) alteration, modification, or
additions or deletions to any Project Gutenberg™ work, and (c) any
Defect you cause.

Section 2. Information about the Mission of Project Gutenberg™

Project Gutenberg™ is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.

Volunteers and financial support to provide volunteers with the
assistance they need are critical to reaching Project Gutenberg™’s
goals and ensuring that the Project Gutenberg™ collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg™ and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at www.gutenberg.org.

Section 3. Information about the Project Gutenberg Literary Archive Foundation

The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation’s EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state’s laws.

The Foundation’s business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation’s website
and official page at www.gutenberg.org/contact

Section 4. Information about Donations to the Project Gutenberg
Literary Archive Foundation

Project Gutenberg™ depends upon and cannot survive without widespread
public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular state
visit www.gutenberg.org/donate.

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.

Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate.

Section 5. General Information About Project Gutenberg™ electronic works

Professor Michael S. Hart was the originator of the Project
Gutenberg™ concept of a library of electronic works that could be
freely shared with anyone. For forty years, he produced and
distributed Project Gutenberg™ eBooks with only a loose network of
volunteer support.

Project Gutenberg™ eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.

Most people start at our website which has the main PG search
facility: www.gutenberg.org.

This website includes information about Project Gutenberg™,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.